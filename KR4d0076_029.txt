# -*- mode: mandoku-view; -*-
#+TITLE: 東坡全集
#+DATE: 2015-08-24 23:53:10.638918
#+PROPERTY: ID KR4d0076
#+PROPERTY: BASEEDITION WYG    
#+PROPERTY: JUAN 卷二十九
<pb:KR4d0076_WYG_029-1a>¶
欽定四庫全書¶
　東坡全集巻二十九　　　　宋　蘇軾　撰¶
　　詩一百一十六首¶
　　　觀湖二首¶
乘槎逺引神仙客萬里清風上海濤回首不知沙界小¶
飄衣猶覺色塵髙須彌有頂低垂日兠率無根下戴鼇¶
釋梵茫然齊刼火飛雲不覺醉陶陶¶
朝陽照水紅光開玉濤銀浪相徘徊山分宿霧儘寛逺¶
<pb:KR4d0076_WYG_029-1b>¶
雲駕髙風馳送來昇霞影色欹殘火及物氣燄明纎埃¶
可憐極大不知已浮生野馬悠悠哉¶
　　　寄髙令¶
滿地春風掃落花幾畨曽醉長官衙詩成錦繡開胸臆¶
論極冰霜繞齒牙别後與誰同把酒客中無日不思家¶
田園知有兒孫委早晚扁舟到海涯¶
　　　獄中寄子由二首¶
聖主如天萬物春小臣愚暗自忘身百年未滿先償債¶
<pb:KR4d0076_WYG_029-2a>¶
十口無歸更累人是處青山可埋骨他年夜雨獨傷神¶
與君世世為兄弟更結人間未了因¶
栢臺霜氣夜凄凄風動琅璫月向低夢遶雲山心似鹿¶
䰟飛湯火命如鷄眼中犀角真吾子身後牛衣愧老妻¶
百嵗神遊定何處桐鄉知葬浙江西(獄中聞湖杭民為/余作解厄齋經月)¶
(所以有此句也朱邑/葬桐鄉犀角杜琮事)¶
　　　出獄次前韻二首¶
百日歸期恰及春殘生樂事最闗身出門便旋風吹面¶
<pb:KR4d0076_WYG_029-2b>¶
走馬聨翩鵲啅人却對酒杯渾是夢試拈詩筆已如神¶
此災何必深追咎竊禄從來豈有因¶
平生文字為吾累此去聲名不厭低塞上縱歸他日馬¶
城中不鬬少年鷄休官彭澤貧無酒隱几維摩病有妻¶
堪笑睢陽老從事為余投檄向江西(子由聞余下獄乞/以官爵贖罪貶筠)¶
(州監/酒)¶
　　　寄子由¶
厭暑多應一向慵銀鈎秀句益疎通也知堆案文書滿¶
<pb:KR4d0076_WYG_029-3a>¶
未暇開軒硯墨中湖面新荷空照水城頭髙栁謾摇風¶
吏曹不是尊賢事誰把前言語化工¶
　　　詩送交代仲達少卿¶
此身無用且東來賴有江山慰不才舊尹未嫌衰廢乆¶
清尊猶許再三開滿城遺愛知誰繼極目扁舟挽不回¶
歸去青雲還記否交遊勝絶古城隈¶
　　　次韻馬元賓¶
流落江湖萬里歸相逢自慰巳差池初聞好句驚人倒¶
<pb:KR4d0076_WYG_029-3b>¶
悔過東庭識面遲握手寧知無賀監結交誰復許袁絲¶
塞鴻正欲摩天去垂老追攀豈可期¶
　　　第五橋¶
白露凄風洗瘴烟夢回相對兩凄然雀羅廷尉非當日¶
鳩杖先生愈少年世事飽諳思縮手主恩未報恥歸田¶
誰憐第五橋東水獨照台州老鄭䖍¶
　　　次韻完夫再贈之什某巳卜居毘陵與完夫有¶
　　　　廬里之約云¶
<pb:KR4d0076_WYG_029-4a>¶
栁絮飛時笋籜斑風流二老對開闗雪芽為我求陽羡¶
乳水君應餉恵山竹簟水風眠晝永玉堂制草落人間¶
應容緩急煩閭里桑柘聊同十畆閒¶
　　　和林子中待制¶
兩翁留滯各皤然人笑迂疎老更堅共把鵞兒(一作/䲭夷)一¶
樽酒相逢卵色五湖天江邊遺愛啼斑白海上先聲入¶
管絃早晚淵明賦歸去浩歌長笑老斜川¶
　　　九日袁公濟有詩次其韻¶
<pb:KR4d0076_WYG_029-4b>¶
古來靜治得清閒我愧真常也一班舉酒東榮挹江海¶
回樽落日勸湖山平生傾蓋悲歡裏早晚抽身簿領間¶
笑指西南是歸路倦飛弱羽乆知還¶
　　　和吳安持使者迎駕¶
小雪疎烟雜瑞光清波寒引御溝長曈曈日色籠丹禁¶
杳杳鞭聲出建章鵷鷺偶叨陪下列天閽聊啟望中央¶
歸來喜氣傾新句滿座疑聞錦繡香¶
　　　鹿鳴宴¶
<pb:KR4d0076_WYG_029-5a>¶
連騎怱怱畫鼓喧喜君新奪錦標還金罍浮菊催開宴¶
紅蕊將春待入闗他日曽陪探禹穴白頭重見賦南山¶
何時共樂昇平事風月笙簫一夜間¶
　　　次韻張甥棠美晝眠¶
炎歊五月北牕凉更覺甘如飯稻粱宰我糞墻譏敢避¶
孝先經笥謔兼忘憂虞心謝知時雁安穩身同挂角羊¶
要識熈熈不争競華胥别是一仙鄉¶
　　　真興寺閣禱雨¶
<pb:KR4d0076_WYG_029-5b>¶
太守親從千騎禱神翁逺借一盃清雲隂黯黯將嘘遍¶
雨意昏昏欲醖成已覺微風吹袂冷不堪殘日傍山明¶
今年秋熟君知否應向江南飽食稉¶
　　　恵州近城數小山類蜀道春與進士許毅野步¶
　　　　㑹意處飲之且醉作詩以記適參寥專使欲¶
　　　　歸使持此以示西湖之上諸友庶使知余未¶
　　　　嘗一日忘湖山也¶
夕陽飛絮亂平蕪萬里春前一酒壺鐡化雙魚沉逺素¶
<pb:KR4d0076_WYG_029-6a>¶
劔分二嶺隔中區花曽識面香仍好鳥不知名聲自呼¶
夢想平生消未盡滿林烟月到西湖¶
　　　送蜀僧去塵¶
十年讀易費膏火盡日吟詩愁肺肝不解丹青追世好¶
欲將芹芷薦君盤誰為善相寧嫌瘦復有知音可廢彈¶
拄杖挂經須倍道故鄉春蕨已闌干¶
　　　曽元恕遊龍山吕穆仲不至¶
青春不覺老朱顔强半銷磨簿領間愁客倦吟花以酒¶
<pb:KR4d0076_WYG_029-6b>¶
佳人休唱日銜山共知寒食明朝過且赴僧牕半日閒¶
命駕吕安邀不至浴沂曽㸃暮方還¶
　　　黄河¶
活活何人見混茫崑崙氣脈本來黄濁流若解汚清濟¶
驚浪應須動太行帝假一源神禹跡世流三患梗堯鄉¶
靈槎果有仙家事試問青天路短長¶
　　　壬寅重九不預㑹獨遊普門寺僧閣有懐子由¶
花開酒美盍不歸來看南山冷翠微憶弟淚如雲不散¶
<pb:KR4d0076_WYG_029-7a>¶
望鄉心與雁南飛明年縱健人應老昨日追歡意正違¶
不問秋風强吹帽秦人不笑楚人譏¶
　　　小飲公瑾舟中¶
青泥赤日午相烘走訪(一作/扣)船牕柳影中輟我東坡無¶
限睡賞君南浦不貲風坐觀邸報談迂叟閒說滁山憶¶
醉翁此去澄江三萬頃只應明月照還空(鄧滁人也是/日坐中觀邸)¶
(報云叟已押/入門下省)¶
　　　和子由次王鞏韻如囊之句可為一噱¶
<pb:KR4d0076_WYG_029-7b>¶
平生未省為人忙貧賤安閒氣味長粗免趨時頭似葆¶
稍能忍事腹如囊簡書見迫身今老樽酒聞呼首一昂¶
欲挹天河聊自洗塵埃滿面鬢眉黄¶
　　　儋耳¶
霹靂收威莫雨開獨憑欄檻倚崔嵬垂天雌霓雲端下¶
快意雄風海上來野老已歌豐嵗語除書欲放逐臣回¶
殘年飽飯東坡老一壑能專萬事灰¶
　　　荅李端叔¶
<pb:KR4d0076_WYG_029-8a>¶
若人如馬亦如班笑履壺頭出玉闗已入西羌度沙磧¶
又來東海看濤山識君小異千人裏慰我長思十載間¶
西省憐君(一作/鄰居)時邂逅相逢有味是偷閒¶
　　　立春日病中邀安國仍請率禹功同來僕雖不¶
　　　　能飲當請成伯主㑹某當杖策倚几於其間¶
　　　　觀諸公醉笑以撥滯悶也¶
孤燈照影夜漫漫拈得花枝不忍看白髪欹簪羞彩勝¶
黄耆煮粥薦春盤東方烹狗陽初動南陌争牛卧作團¶
<pb:KR4d0076_WYG_029-8b>¶
老子從來興不淺向隅誰有滿堂歡¶
齋居卧病禁烟前辜負名花已一年此日使君不强喜¶
新春風物為誰姸青衫公子家千里白首先生杖百錢¶
曷不相將來問病巳敎呼取散花天¶
　　　和參寥見寄¶
黄樓南畔馬臺宫雲月娟娟正㸃空欲共幽人洗筆硯¶
要傳流水入絲桐且隨侍者尋西谷莫學山僧老祝融¶
待我西湖借君去一杯湯餠潑油䓗¶
<pb:KR4d0076_WYG_029-9a>¶
　　　東園¶
岑寂東園可散愁膠膠擾擾夢神州萬竿苦竹旌旗巻¶
一部鳴蛙鼓吹收雨後月前天欲冷身閒心逺地偏幽¶
杜門謝客恐生謗且作人間鵬鷃遊¶
　　　奉和陳賢良¶
不學孫呉與六韜敢將駑馬並英豪望窮海表天還逺¶
傾盡葵心日愈髙身外浮名休瑣瑣夢中歸思已滔滔¶
三山舊是神仙地引手東來一釣鼇¶
<pb:KR4d0076_WYG_029-9b>¶
　　　秋興三首¶
野鳥游魚信徃還此身同寄水雲間誰家晚吹殘紅葉¶
一夜歸心滿舊山可慰摧頽仍健食此生通脫屢酡顔¶
年華豈是催人老雙鬢無端只自斑¶
故里依然一夢前相携重上釣魚船嘗陪大幙今陳迹¶
謬忝承明愧昔年報國無成空白首退耕何處有名田¶
黄鷄白酒雲山約此計當時已浩然¶
浴鳯池邊星斗光宴餘香滿上書囊樓前夜月低韋曲¶
<pb:KR4d0076_WYG_029-10a>¶
雲裏車聲出未央去國何年雙鬢雪黄花重見一枝霜¶
傷心無限厭厭夢長似秋宵一倍長¶
　　　夜直秘閣呈王敏甫¶
蓬瀛宫闕隔埃氛帝樂天香似許聞瓦弄寒蟾鴛卧月¶
樓生晴靄鳯盤雲共誰交臂論今古只有閒心對此君¶
大隱本來無境界北山猿鶴謾移文¶
　　　題永叔㑹老堂¶
三朝出處共雍容嵗晚交情見二公乘興不辭千里逺¶
<pb:KR4d0076_WYG_029-10b>¶
放懷還喜一樽同嘉謀定國垂青史盛事傳家有素風¶
自顧纓塵猶未濯九霄終日羡㝠鴻¶
　　　次韻參寥寄少游¶
巖棲木石已皤然交舊何人慰眼前素與晝公心印合¶
每思秦子意珠圓當年步月來幽谷拄杖穿雲冒夕烟¶
臺閣山林本無異故應文字不離禪¶
　　　謝曹子方恵新茶¶
陳植文華斗石髙景公詩句復稱豪數竒不得封龍額¶
<pb:KR4d0076_WYG_029-11a>¶
禄仕何妨有馬曹囊簡久藏科斗字銛鋒新瑩鸊鵜膏¶
南州山水能為助更有英辭勝廣騷¶
　　　題潭州徐氏春暉亭¶
曈曨曉日上三竿客向東風竟倚欄穿竹鳥聲驚步武¶
入簷花影落盃盤勿嫌步月臨𤣥圃冷笑乗槎向海灘¶
勝槩直應吟不盡憑君寄與畫圗看¶
　　　贈仲勉子文¶
雨昏南浦曽相對雪滿荆州喜再逢有子才如不羈馬¶
<pb:KR4d0076_WYG_029-11b>¶
知君心似後凋松閒看書冊應多味老傍人門想更慵¶
何日晴軒觀筆硯一杯相屬更從容¶
　　　講武臺南有感¶
山城九月冒朝寒講武臺南路屈盤騶子雨中乘馬去¶
村童烟外倚墻看鵶啼冡木秋風急鷺立漁船夜水乾¶
花似去年堪折贈挿花人去淚闌干¶
　　　題寶鷄縣斯飛閣¶
西南歸路逺蕭條倚檻魂飛不可招野闊牛羊同雁鶩¶
<pb:KR4d0076_WYG_029-12a>¶
天長草樹接雲霄昏昏水氣浮山麓汎汎春風弄麥苖¶
誰使愛官輕去國此身無計老漁樵¶
　　　重遊終南子由以詩見寄次韻¶
去年新栁報春回今日殘花覆緑苔溪上有堂還獨宿¶
誰人無事肯重來古琴彈罷風吹座山閣醒時月照盃¶
嬾不作詩君錯料舊逋應許過時陪¶
　　　次韻和子由欲得驪山沉泥硯¶
舉世争稱鄴瓦堅一枚不換百金頒豈知好事王夫子¶
<pb:KR4d0076_WYG_029-12b>¶
自採臨潼繡領山經火尚含泉脈暖弔秦應有淚痕澘¶
封題寄去吾無用近日從戎擬學班¶
　　　次韻子由彈琴¶
琴上遺聲久不彈琴中古意本長存苦心欲記常逃舊¶
信指如歸自着痕應有仙人依樹聴空教瘦鶴舞風騫¶
誰知千里溪堂夜時引驚猿撼竹軒¶
　　　和晁美叔¶
反觀皆自直相詆競誰諛事過始堪笑夢中今了無珍¶
<pb:KR4d0076_WYG_029-13a>¶
材尚空谷疲馬正長途未識造化意茫然同一爐¶
　　　再次前韻(係織錦圖/上回文)¶
春機滿織回文錦粉涙揮殘露井桐人逺寄情書字小¶
栁絲低目晚庭空¶
紅牋短寫空深恨錦句新翻欲斷腸風葉落殘驚夢蝶¶
戍邊回雁寄情郎¶
羞雲歛慘傷春暮細縷詩成織意深頭伴枕屛山掩恨¶
日昏塵暗玉牕琴¶
<pb:KR4d0076_WYG_029-13b>¶
　　　和人回文五首¶
紅牕小泣低聲怨永夕春寒斗帳空中酒落花飛絮亂¶
曉鶯啼破夢怱怱¶
同誰更倚閒牕繡落日紅扉小院深東復西流分水嶺¶
恨無愁續斷絃琴¶
寒信風飄霜葉黄冷燈殘月照空牀看君寄意傳文錦¶
字字縈愁寫斷腸¶
前堂畫燭夜凝淚半夜清香荔惹衾烟鎖竹枝寒宿鳥¶
<pb:KR4d0076_WYG_029-14a>¶
水沉天色霽横參¶
蛾翠斂時聞燕語淚珠彈處見鴻歸多情妾似風花亂¶
薄倖郎如露草晞¶
　　　次韻參寥詠雪¶
朝來處處白氊鋪樓閣山川盡一如總是爛銀幷白玉¶
不知竒貨有誰居¶
　　　嵇紹似康(并引/)¶
王凌謂賈充曰汝非賈梁道之子耶乃欲以國與人由¶
<pb:KR4d0076_WYG_029-14b>¶
此觀之梁道之忠於魏也久矣司馬景王既執凌而歸¶
過梁道廟凌大呼曰我大魏之忠臣也及司馬景王病¶
見凌與梁道守而殺之二人者可謂忠義之至精貫於¶
幽明矣然梁道之靈獨不能已其子充之姦至使首發¶
成濟之事此又理之不可曉者也故余嘗戲作小詩云¶
嵇紹似康為有子郗超叛鑒似無孫如今更恨賈梁道¶
不殺公閭殺子元¶
　　　移合浦郭功甫見寄¶
<pb:KR4d0076_WYG_029-15a>¶
君恩浩蕩似陽春合浦何如在海濱莫趂明珠㺯明月¶
夜深無數採珠人¶
　　　過太行(自過太行至聞潮陽吳/子野出家共十九篇)¶
始余赴中山連日風埃未嘗了了見太行也意頗以為¶
恨今將適嶺表過臨城道中天氣肅然西山草木皆可¶
數忽悟笑曰余南遷其必返乎此退之衡山之祥也乃¶
作小詩¶
逐客何人著眼看太行千里送征鞍未應愚谷能留栁¶
<pb:KR4d0076_WYG_029-15b>¶
可獨衡山解識韓¶
　　　恵州一絶¶
羅浮山下四時春盧橘楊梅次第新日啖荔枝三百顆¶
不妨長作嶺南人¶
　　　送佛面杖與羅浮長老¶
十方三界世尊面都在東坡掌握中送與羅浮徳長老¶
携歸萬竅總號風¶
　　　過子忽出新意以山芋作玉糝羮色香味皆竒¶
<pb:KR4d0076_WYG_029-16a>¶
　　　　絶天上酥陀則不可知人間决無此味也¶
香似龍涎仍釅白味如牛乳更全清莫將北海金虀鱠¶
輕比東坡玉糝羮¶
　　　次韻功父觀余畫雪鵲有感二首¶
早知臭腐即神竒海北天南總是歸九萬里風安稅駕¶
雲鵬今悔不卑飛¶
可憐倦鳥不知時空羡騎鯨得所歸玉局西南天一角¶
萬人沙苑看孤飛¶
<pb:KR4d0076_WYG_029-16b>¶
　　　追憶郭功父觀余舊畫雪鵲復作二韻寄之時¶
　　　　在恵州¶
平生才力信瑰竒今在窮荒豈易歸正似雪林樓上畫¶
羽翰雖好不能飛¶
　　　復官北歸再次前韻¶
秋霜春雨不同時萬里今從海外歸巳出網羅毛羽在¶
却尋雲跡帖天飛¶
　　　蜀僧明操思歸龍丘子書壁¶
<pb:KR4d0076_WYG_029-17a>¶
更厭勞生能幾日莫將歸思擾衰年片雲㑹得無心否¶
南北東西只一天¶
　　　武昌酌菩薩泉送王子立¶
送行無酒亦無錢勸爾一杯菩薩泉何處低頭不見我¶
四方同此水中天¶
　　　舉舊詩次今韻呈曇秀¶
春風何處不歸鴻非復羸牛踏舊蹤但願老師真似月¶
誰家瓮裏不相逢¶
<pb:KR4d0076_WYG_029-17b>¶
　　　答海上翁¶
山翁不復見新詩疑是河南石壁曦海水豈容鯨飲盡¶
然犀何處覔瓊枝¶
　　　占山亭二首¶
尚父提封海岱間南征惟到穆陵闗誰知海上詩狂客¶
占得膠西一半山¶
我是膠西舊使君此山仍占與君分故應竊比山中相¶
時作新詩寄白雲¶
<pb:KR4d0076_WYG_029-18a>¶
　　　題懷素草帖¶
人人送酒不曽沽終日松間掛一壺草聖無成狂飲發¶
真堪畫作醉僧圗¶
　　　雨中明慶賞牡丹¶
霏霏雨露作清妍爍爍明燈照欲然明日春隂花未老¶
故應未忍着酥煎¶
　　　與王郎夜飲井水¶
呉興六月水泉温千頃荷花聚暗蚊此井獨能深一丈¶
<pb:KR4d0076_WYG_029-18b>¶
源龍如故亦如君¶
　　　贈僧思誼¶
㵼湯舊得茶三昧覔句近窺詩一斑清夜漫漫困披覽¶
(一作/搜攪)齋腸那得許慳頑¶
　　　子玉以詩見邀同刁丈遊金山¶
君年甲子未相逢難向君前說老翁更有方瞳八十一¶
奮衣矍鑠走山中¶
　　　次韻致逺¶
<pb:KR4d0076_WYG_029-19a>¶
長笑右軍稱草聖不如東野以詩鳴樂天自欲吟淮月¶
懷祖無勞聴角聲¶
　　　次韻景文山堂聴筝三首¶
忽憶韓公二妙姝琵琶筝韻落空無猶勝江左狂靈運¶
空鬬東昏百草鬚¶
馬上胡琴塞上姝鄭中丞後有人無詩成畫燭飄金燼¶
八尺英公欲燎鬚¶
荻花楓葉憶秦姝切切么絃細欲無莫把胡琴挑醉客¶
<pb:KR4d0076_WYG_029-19b>¶
回看霜㦸褚公鬚¶
　　　成伯家宴造坐無由輒欲效顰而酒已盡入夜¶
　　　　不欲煩擾戲作小詩求數酌而巳¶
道士令嚴難繼和僧伽帽小却空迴隔籬不喚鄰翁飲¶
抱瓮須防吏部來(道士令恱神樂中所謂離而復合者/杜詩云肯與鄰翁相對飲隔籬呼取)¶
(盡餘/盃)¶
　　　成伯席上贈所出妓川人楊姐¶
坐來真箇好相宜深注脣兒淺畫眉須信楊家佳麗種¶
<pb:KR4d0076_WYG_029-20a>¶
洛川自有浴妃池¶
　　　又答氊帳¶
卧病經旬减帶圍清樽㤀却故人期莫嫌雪裏閒氊帳¶
作事由來未合時¶
　　　徃年宿瓜步夢中得小詩録示民師¶
呉塞蒹葭空碧海隋宫楊栁只金堤春風自恨無情水¶
吹得東流竟日西¶
　　　送范徳孺¶
<pb:KR4d0076_WYG_029-20b>¶
漸覺東風料峭寒青蒿黄韭試春盤遙想慶州千嶂裏¶
暮雲衰草雪漫漫¶
　　　陸蓮庵¶
何妨紅粉唱迎仙來伴山僧到處禪陸地生花安足怪¶
而今更有火中蓮¶
　　　僕年三十九在潤州道上過除夜作此詩又二¶
　　　　十年在惠州録之以付過¶
寺官官小未朝㕘紅日半牕春睡酣為報鄰鷄莫驚覺¶
<pb:KR4d0076_WYG_029-21a>¶
更容殘夢到江南¶
釣艇歸時菖葉雨繰車鳴處楝花風長江昔日經遊地¶
盡在如今夢寐中¶
　　　壽陽岸下¶
街東街西翠幄成池南池北緑錢生幽人獨來帶殘酒¶
(一作/雨)偶聴(一作/聞得)黄鸝第一聲¶
　　　戲荅王都尉傳柑¶
侍史傳柑玉座傍人間草木盡天漿寄與維摩三十顆¶
<pb:KR4d0076_WYG_029-21b>¶
不知薝蔔是餘香(舉輕明重維/摩猶三十枚)¶
　　　萬州太守髙公宿約遊岑公洞而夜雨連明戲¶
　　　　贈二小詩¶
肩輿欲到岑公洞正怯衝泥傍險行定是岑公閟清境¶
春江一夜雨連明¶
蓬牕髙枕雨如繩恰似糟牀壓酒聲今日岑公不能飲¶
吾儕猶健可頻傾¶
　　　遊中峯盃泉¶
<pb:KR4d0076_WYG_029-22a>¶
石眼盃泉舉世無要知杯度是凡夫可憐狡獪維摩老¶
戲取江湖入鉢盂¶
　　　憩寂圗¶
東坡雖是湖州派竹石風流各一時前世畫師今姓李¶
不妨還作輞川詩¶
　　　送栁宜歸¶
折脚鐺邊煨淡粥曲枝桑下飲離盃書生不是南遷客¶
魑魅驚人須早回¶
<pb:KR4d0076_WYG_029-22b>¶
　　　寒具(乃捻頭出劉/禹錫佳語)¶
纎手搓來玉數尋碧油輕蘸嫩黄深夜來春睡濃於酒¶
壓褊佳人纒臂金¶
　　　參寥惠楊梅¶
新居未換一根椽只有楊梅不直錢莫共金家鬬甘苦¶
參寥不是老婆禪¶
　　　雨夜宿淨行院¶
芒鞋不踏利名埸一葉輕(一作/虚)舟寄𣺌茫林下對牀聴¶
<pb:KR4d0076_WYG_029-23a>¶
夜雨靜無燈火照凄凉¶
　　　送惠州監押¶
一聲鳴(一作/鴻)雁破江雲萬葉梧桐巻露銀我自飄零是¶
羇旅更堪秋晩送行人¶
　　　過黎君郊居¶
半園荒草沒佳蔬煮得占禾半是藷萬事思量都是錯¶
不如還叩仲尼居¶
　　　贈王覯¶
<pb:KR4d0076_WYG_029-23b>¶
何人生得寧馨子今夜初逢掣筆郎莫怪圍碁忘瓜葛¶
已能作賦繼靈光¶
　　　太夫人以无咎生日置酒書壁一絶¶
夀樽餘瀝到朋簪要與郎君夜語深敢問阿婆開後閤¶
井中車轄任浮沉¶
　　　余舊在錢塘伯固開西湖今方請越戲謂固可¶
　　　　復來開鏡湖伯固有詩因次韻¶
已分江湖送此生㑹稽行復得岑成鏡湖席巻八百里¶
<pb:KR4d0076_WYG_029-24a>¶
坐嘯因君又得名¶
　　　召伯梵行寺山茶¶
山茶相對阿(一作/本)誰栽細雨無人我獨來說似與君君¶
不㑹(一作/見)爛紅如火雪中開¶
　　　奉和成伯兼戲禹功¶
金錢石竹道傍秋翠帶紅裙馬上謳無限小兒齊拍手¶
山公又作習池遊¶
　　　洗兒¶
<pb:KR4d0076_WYG_029-24b>¶
人皆養子望聰明我被聰明悞一生惟願孩兒愚且魯¶
無災無難到公卿¶
　　　病後醉中¶
病為兀兀安身物酒作蓬蓬入腦聲堪笑錢塘十萬户¶
官家付與老書生¶
　　　劉監倉家煎米粉作餠子余云為甚酥潘邠老¶
　　　　家造逡巡酒余飲之莫作醋錯着水來否後¶
　　　　數日余携家飲郊外因作小試戲劉公求之¶
<pb:KR4d0076_WYG_029-25a>¶
　　　　二首¶
一杯連坐兩髯棋數片深紅入座飛十分㶑灧君休訴¶
且看桃花好面皮(唐詩云未有桃花面/皮先作杏子眼孔)¶
野飲花間百物無杖頭惟挂一葫蘆已傾潘子錯著水¶
更覔君家為甚酥¶
　　　夢中絶句¶
楸樹髙花欲挿天暖風遲日共茫然落英滿地君方見¶
惆悵春光又一年¶
<pb:KR4d0076_WYG_029-25b>¶
　　　元翰少卿寵惠谷簾水一器龍團二枚仍以新¶
　　　　詩為貺歎味不已次韻奉和¶
巖垂疋練千絲落雷起雙龍萬物春此水此茶俱第一¶
共成三絶景中人¶
　　　藏春塢三首¶
退之身外無窮事子美生前有盡花更有多情君未識¶
不隨栁絮落人家¶
莫尋羣玉峯頭路莫看𤣥都觀裏花但解閉門留我住¶
<pb:KR4d0076_WYG_029-26a>¶
主人休問是誰家¶
朱閣前頭露井多碧桃枝下美人過寒泉未必能如此¶
奈有銀牀素綆何¶
　¶
　¶
　¶
　¶
　¶
<pb:KR4d0076_WYG_029-26b>¶
　¶
　¶
　¶
　¶
　¶
　¶
　¶
　東坡全集巻二十九¶
