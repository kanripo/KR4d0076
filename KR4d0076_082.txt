# -*- mode: mandoku-view; -*-
#+TITLE: 東坡全集
#+DATE: 2015-08-24 23:53:11.753550
#+PROPERTY: ID KR4d0076
#+PROPERTY: BASEEDITION WYG    
#+PROPERTY: JUAN 卷八十二
<pb:KR4d0076_WYG_082-1a>¶
欽定四庫全書¶
　東坡全集巻八十二　　　　宋　蘓軾　撰¶
　　尺牘九十八首¶
　　　荅楊元素(赴登/州)¶
專人至辱長箋為貺禮意兩過契故不淺乃爾見疎悚¶
息悚息比日起居何如登州謝章未上不敢致啟事近¶
所傳葢非實也未由合并千萬順時保愛人還適在𤓰¶
州道中裁謝不如禮¶
<pb:KR4d0076_WYG_082-1b>¶
　　　與楊康公¶
兩日大風孤舟掀舞雪浪中但闔户擁衾瞑目塊坐¶
耳楊次公惠法醖一器小酌徑醉醉中與公作得醉¶
道士石詩托楚守寄去一笑某有三兒其次者十六¶
嵗矣頗知作詩今日忽吟淮口遇風一篇粗有可觀¶
戲為和之并以奉呈子由過彼可出示之令一笑¶
也¶
　　　答姚秀才三首¶
<pb:KR4d0076_WYG_082-2a>¶
過蘇首辱垂訪到官又枉教字皆未克陳謝又煩專使¶
惠問勤厚如此可量感愧比日起居何如寄示詩編石¶
刻良為珍玩以見好事之深篤也溽暑未解萬萬以時¶
保練¶
　　　又¶
近專人還奉書必達入秋差涼體中佳否咫尺披奉無¶
由尚冀保練慰此想念¶
　　　又¶
<pb:KR4d0076_WYG_082-2b>¶
昨惠及千字荷雅意之厚法書固人所共好而某方欲¶
省緣除長物舊有者猶欲去之又况復收耶謹附封納¶
不訝¶
　　　荅王慶源二首(登州/還朝)¶
近辱書并寄新詩伏讀感慰不已屬多事未及繼和不¶
審比來尊體何如貴眷各均安某凡百如昨夢想歸路¶
如痿人之不忘起也溽暑向隆萬乞以時保重¶
　　　又¶
<pb:KR4d0076_WYG_082-3a>¶
令子兩先輩必大富學術非久騰踔矣五五哥五七哥¶
及十六郎臨行冗迫不果拜書因見道意登州下臨瘴¶
海枕簟之下天水相連蓬萊三山彷彿可見春夏間常¶
見海市状如煙雲為樓觀人物之象數日前偶見之有¶
一詩録呈為笑也史三儒長老近䝉書冗中未及荅因¶
見乞道區區海市詩可轉呈也京師有幹乞示下¶
　　　荅潘彦明二首¶
行役無定久不奉書至登州領所惠書承起居佳勝甚¶
<pb:KR4d0076_WYG_082-3b>¶
慰思企到郡席不暖復䝉詔追勉強奔走愧歎不已緬¶
懐舊逰殆不勝情承太夫人尊候如昨昌言令兄亦䝉¶
惠書冗甚未及荅且申意毅甫興宗公頥各為致區區¶
餘萬萬自重¶
　　　又¶
少事奉聞呉待制謫居於彼想不免牢落望諸君一徃¶
見之諸事與照管某向者流落非諸君相伴何以度日¶
雪堂如要偃息且與打揲相伴使忘遷謫之意亦諸君¶
<pb:KR4d0076_WYG_082-4a>¶
風義也不罪不罪¶
　　　與子安兄二首¶
拜違十八年終未有省侍之期嵗行盡但有懐仰即日¶
履兹寒凝尊體康勝姪男女各長成東塋毎煩照管感¶
涕不可言某到不旬日又有起居舍人之命方力辭免¶
年嵗間當請一鄉郡歸去漸謀退省耳未即瞻奉萬乞¶
以時自重¶
　　　又¶
<pb:KR4d0076_WYG_082-4b>¶
子由亦有司諫之命想不久到京東塋芟松甚煩照管¶
如更合芟間告兄與楊五哥略徃覰當分明數㸃根槎¶
交付佃户免致輒便偷斫也不然與出榜立賞召人告¶
偷斫者亦佳一切告留意相度阿膠半斤真阿井水煎¶
者青州貢棗五斤充信而已京師有幹乞示及¶
　　　與鄉人¶
某去鄉十八年老人半去後生皆不識面墳墓手種木¶
已徑尺矣此心豈甞一日忘歸哉久放山澤乍入朝市¶
<pb:KR4d0076_WYG_082-5a>¶
張皇失次觸目非所好也但久與子由别乍得一處不¶
為喜幸然此郎君乃作諫官豈敢望久留者相知之深¶
故詳及一二¶
　　　與楊元素三首¶
奉别忽将二載未甞定居到闕以來人事衮衮不皇上¶
問愧仰深矣比日切想起居佳勝近聞小人輒黷左右¶
此何品類也乃敢如此信知困中無種不有想以道眼¶
觀之何啻蚊蝱一笑可也知故舊皆已還朝坐念老兄¶
<pb:KR4d0076_WYG_082-5b>¶
獨在江湖未免慨歎也更冀順時為國自重冗迫不及¶
詳¶
　　　又¶
忝命過分皆出素奨碌碌無補日憂愧耳舍弟適患赤¶
目未能上狀又適有鄉信堂兄承議(名不/疑)䘮亡悲痛中¶
不能盡區區恕之恕之都下有幹示及¶
　　　又¶
陳僉主簿聞公已薦之感戴之懐如親受賜也幸為始¶
<pb:KR4d0076_WYG_082-6a>¶
終成之此人實無他腸可保信也不罪¶
　　　與陳季常¶
某局事雖清簡而京輦之下豈有閒人不覺刼劫過日¶
勞而無補顔髮蒼然見必笑也子由同省日夕相對此¶
為厚幸公小疾雖平不可忽善言不離口善藥不離手¶
此乃古人之要言可書之座右也藥物有彼中難得須¶
此幹置者千萬不外如聞公有意入京不知幾時可來¶
如得一㑹何幸如之栁一已在此一訪值出未見也僦¶
<pb:KR4d0076_WYG_082-6b>¶
居在蒲池寺去此稍逺數日頗有新事左揆已出陳州¶
君實代之蹇老知和州授之廬簽餘不能盡報去劉莘¶
老中丞旦夕授也黄安中龍直知越州静菴不管閒事¶
最妙最妙¶
　　　與潘彦明四首¶
辱書喜承起居佳勝眷聚各佳某老病還朝不為久計¶
已乞郡矣何時扁舟還鄉一過舊棲溷亂故人旬日而¶
去言之悵然大熱千萬保愛¶
<pb:KR4d0076_WYG_082-7a>¶
　　　又¶
久不聞問方増渴仰忽領手字方知丈丈傾逝聞之悲¶
怛不可言比日追慕之餘孝履且支持否某衰病懐歸¶
夢想江上又聞耆舊凋䘮可勝悽惋未由徃慰惟冀節¶
哀自重以畢後事¶
　　　又¶
東坡甚煩葺治乳媪墳亦䝉留意感戴不可言令子各¶
計安寶兒想見頎然矣郭興宗舊疾必全平愈酒坊果¶
<pb:KR4d0076_WYG_082-7b>¶
如意否韓氏園亭曽與葺乎若果有亭榭佳者可以小¶
圖示及當為作名寫牌然非華事者則不足名也張醫¶
博計安勝一塲灾患且喜無事風顛不少減否何親必¶
安竹園復増葺否以上諸人各為再三申意僕暫出茍¶
禄耳終不久客塵間東坡不可令荒茀終當作主與諸¶
君遊如昔日也願遍致此意¶
　　　又¶
近附黄兵書必達比日孝履何如劉全父來頗聞動止¶
<pb:KR4d0076_WYG_082-8a>¶
殊慰想念京塵衮衮無佳想緬懐昔遊悵惘而已昌言¶
及諸故人皆未及書必察其少暇伸意伸意乍暄千萬¶
節哀自重¶
　　　與王慶源二首¶
久不奉狀愧仰増積即日逺想起居佳勝叔丈脫屣縉¶
紳放懐田里絶人逺矣某罪廢流落今復強顔周行有¶
愧而已若聖恩憐其老鈍年嵗間乞與一鄉郡歸陪杖¶
屨復講昔日江上攜壺藉草之樂只是不得拽脚相送¶
<pb:KR4d0076_WYG_082-8b>¶
先發遣酒壺歸瑞草橋於義儉矣記得否呵呵何幸如¶
之未間惟望厚自頥養以享無疆之壽¶
　　　又¶
逺沐寄示老手髙風詠歎不已甚欲和謝公私紛紛少¶
暇竟未果悚悚七八兩秀才各計安為學想日益早奮¶
埸屋慰親意也知宅醖甚竒日與蔡子華陽君素聚㑹¶
毎念此即致仕之興愈濃也示諭要畫酒後信手豈能¶
復佳寄一扇一小軸去作笑耳¶
<pb:KR4d0076_WYG_082-9a>¶
　　　答佛印禪師¶
經年不聞法音經術荒澁無與鋤治忽致手教累幅稍¶
覺洒然仍審比來起居佳勝行役二年水陸萬里近方¶
弛擔老病不復徃日而都下人事十倍於外吁可畏也¶
復欲如去年相對溪上聞八萬四千偈豈可得哉南望¶
山門臨書悽斷苦寒為衆自重¶
　　　與王文甫¶
多時不奉書思仰不去心比日履兹酷暑體中佳勝數¶
<pb:KR4d0076_WYG_082-9b>¶
日以伏暑下府初安乏力而潘二丈速行略奉此數字¶
殊不盡意西山詩一冊當今能文之士多在其間并拙¶
詩親冩與鄧聖求詩同納上或能為入石安溪亦佳不¶
然寫放壁中可也¶
　　　與運判應之¶
多日不接奉渴仰殊深大熱伏想起居佳勝承旦夕啓¶
行無緣徃别鄉里何幸被䝉豈弟之政但賢者逺去有¶
識所歎也衝犯酷暑千萬自愛¶
<pb:KR4d0076_WYG_082-10a>¶
　　　與范子功二首¶
違濶嵗月書問不繼自咎之深殆無所容伏惟盛徳雅¶
度有以容之比日切計鎮撫之暇台候萬福某䝉庇粗¶
遣驟遷過分備員無補惟雅眷有以教督之乃幸毒熱¶
伏冀順時為國自重¶
　　　又¶
久疎上問愧仰増劇承軒斾将至起居佳勝欣慰不已¶
暫還舊席即膺柄用輿議所屬小子得少託餘庇尤為¶
<pb:KR4d0076_WYG_082-10b>¶
厚幸區區即遂面究¶
　　　與知縣十首¶
紛冗久疎上問辱書感愧比日履兹春温起居何如末¶
由展奉徒深渴仰尚冀保練以慰區區¶
　　　又¶
近屢辱書數裁謝但苦冗中不盡意耳比日起居何如¶
惠笋已拜賜新竒之味逺能分惠感愧無已¶
　　　又¶
<pb:KR4d0076_WYG_082-11a>¶
頻示誨感服勤眷乍暄伏計尊體佳勝前去當入府果¶
爾否¶
　　　又¶
近者叠辱臨訪紛冗中不盡所懐枉手教具審起居佳¶
勝感慰兼集何日復入城得少款聚未間萬萬自重¶
　　　又¶
近辱回教感慰深矣比日履兹伏暑起居清勝咫尺莫¶
由㑹遇引領來塵庶幾少盡區區未間萬萬自重¶
<pb:KR4d0076_WYG_082-11b>¶
　　　又¶
人來辱手教承比日起居佳勝思企髙義未緣款奉臨¶
書悵惘示諭書醉公石固佳但目昏罷倦毎書過百十¶
字輒意闌恐旦夕少暇耳毒熱萬萬以時自重¶
　　　又¶
近日雖獲一再見終不盡區區辱書告别又不即裁答¶
可量愧悚宿昔稍涼起居勝常景物漸嘉邑事多暇想¶
有以為樂此外萬萬自重¶
<pb:KR4d0076_WYG_082-12a>¶
　　　又¶
叠辱手教感慰兼集邑事清簡起居勝常小兒䝉不鄙¶
外荷徳殊深矣未由接奉千萬以時自重¶
　　　又¶
兒子遂獲託庇知幸魯鈍多不及事惟痛與督勵也切¶
祝切祝晉卿相見殿門外惘然如夢中人也人世何者¶
非夢耶亦不足多談但喜其容貌蔚然如故非有過人¶
能如是耶¶
<pb:KR4d0076_WYG_082-12b>¶
　　　又¶
昨日辱示佳篇詞韻髙絶非此句無以發揚醉公也雨¶
冷起居佳否二碑納上¶
　　　與人二首¶
辱教伏承尊體康勝某以拘文不克造請初不知微恙¶
今聞已安愈甚慰馳仰然猶當倍加保愛也¶
　　　又¶
違濶忽復周嵗思仰日深衝涉薄冷起居清勝即獲瞻¶
<pb:KR4d0076_WYG_082-13a>¶
奉下情欣躍區區併遂面盡¶
　　　與張正巳¶
特承訪别愧企良深晴寒起居佳勝寶月書信并念二¶
姪一書煩從者附行不訝不訝正寒衝冐千萬加愛¶
　　　答李方叔(翰林/)¶
承示新文如子駿行状丰容雋狀甚可貴也有文如此¶
何憂不達相知之久當與朋友共之至於富貴則有命¶
矣非綿力所能必致姑務安貧守道使志業益充自當¶
<pb:KR4d0076_WYG_082-13b>¶
有獲鄙言拙直久乃信耳幸照察¶
　　　答毛滂¶
再辱示手教伏審酷熱起居清勝見諭某何敢當徐思¶
之當不爾非足下相期之逺某安得聞此言感愧深矣¶
體中微不佳奉答草草¶
　　　與王慶源三首¶
久不上状愧仰増積即日退居多暇尊體勝常某進職¶
北扉皆出奨庇自頃流落江湖日欲還鄉追陪杖屨為¶
<pb:KR4d0076_WYG_082-14a>¶
江路藉草之遊夢想見之今日國恩深重憂責殊大報¶
塞愈難退居何日西望惋悵殆不勝懐想叔丈與丈人¶
及諸姪嵗時相遇樂不可名雖清貧難堪然熬波之餘¶
必及鴒原應不甚寂寞也嵗晚苦寒伏乞保重¶
　　　又¶
近奉慰疏必達比日尊體何如某與幼弱凡百粗遣人¶
生悲樂過眼如夢幻不足追惟以時自娛為上䇿也某¶
名位過分日負憂責惟得幅巾還鄉平生之願足矣幸¶
<pb:KR4d0076_WYG_082-14b>¶
公千萬保愛得為江邊攜壺藉草之遊樂如之何¶
　　　又¶
向要紅帶今寄一條去却是小兒子輩聞翁要此頗盡¶
功勾當釘造不知稱尊意否拙詩一首并黄秦二君皆¶
當今以詩文名世者各賦一首寫作黄素經一巻並託¶
孫子發宣徳寄上京師有所須但請示及¶
　　　答劉貢父¶
某江湖之人久留輦下如在樊籠豈復佳思也人情責¶
<pb:KR4d0076_WYG_082-15a>¶
重百端而衰病不能應副動是罪戾故人知我想復見¶
憐耶後會未可期臨書悵惘禪理氣術比來加進否世¶
間關身事特有此耳願更着鞭區區之禱也¶
　　　與范蜀公六首¶
日望旌斾之至不敢復上問不謂髙懐超然不屑世故¶
堅卧莫致有識悵惘然孤風凜然足以下激頺靡雖非¶
赫赫可指之功其於二聖忠厚之治所補多矣比日履¶
兹寒凝台候何如未由瞻奉伏冀萬萬為國自重¶
<pb:KR4d0076_WYG_082-15b>¶
　　　又¶
某碌碌無補久竊非據又舍弟繼進皆以疎愚處必争¶
之地公議未厭豈可久安非逺當乞一郡以自効或得¶
過謁少聞誨語大幸也始者竊意丈夫絶意軒冕然猶¶
當強到闕一見嗣聖今乃確然如此殊乖素望然士大¶
夫甚髙此舉也冗中不盡區區¶
　　　又¶
伏承歸政得請恩禮優異伏惟慶慰公孤風亮節久信¶
<pb:KR4d0076_WYG_082-16a>¶
天下而有識今日尤復歸心勉強蹔起以慰二聖大望¶
幡然復退以安無窮之福出處之間雍容自得真可為¶
後世法矣官守所縻不獲躬詣謹奉手啟區區萬一¶
　　　又¶
今晩忽得報承子豐承事遽至大故聞之悲痛殆不可¶
言美才懿行期之逺到今乃止此士友所共痛惜而况¶
姻戚之厚悲惋可量丈丈髙年罹此苦毒有識憂懸伏¶
惟髙明痛以理遣割難忍之愛上為朝廷下為子孫親¶
<pb:KR4d0076_WYG_082-16b>¶
友自重不勝縷縷¶
　　　又¶
近者子豐攜長子承務見過見其風骨秀整聞向下二¶
子甚竒死生壽夭皆常事惟有後可以少慰丈丈意幸¶
以此自遣¶
　　　又¶
子功淳父皆欲謁告省覲某恨不同徃曉解左右臨書¶
悽愴¶
<pb:KR4d0076_WYG_082-17a>¶
　　　與楊元素二首¶
向馳賀緘及因李教授行附問各巳達否比日履兹微¶
涼台候何似某䝉庇粗遣如聞公欲一謁元老果否不¶
若遂遊廬阜况職當按行他日世事一復奉諉欲為此¶
行豈可得哉餘惟萬萬為人自重¶
　　　又¶
某近數章請郡未允數日來杜門待命期於必得耳公¶
必聞其畧葢為臺諫所不容也昔之君子惟荆是師今¶
<pb:KR4d0076_WYG_082-17b>¶
之君子惟温是隨所隨不同其為隨一也老弟與温相¶
知至深始終無間然多不隨耳致此煩言葢始於此然¶
進退得䘮齊之久矣皆不足道老兄相知之深恐願聞¶
之不須為人言也令子必得信計安¶
　　　與張太保安道¶
某以不善俯仰屢致紛紛想已聞其詳近者凡四請郡¶
杜門待命幾二十日文母英聖深照情偽徳音琅然中¶
外聳服幾至有所行遣而諸公燮和之數日有㫖與言¶
<pb:KR4d0076_WYG_082-18a>¶
者數君皆促供職明日皆當見葢不敢兼卧嫌若復伸¶
前請爾䝉知愛之深不敢不盡幸為察之褊淺多忤有¶
愧教誨之素臨書悒悒¶
　　　與李端伯寳文三首¶
自附啟河朔爾後紛紛不獲繼問左右比日伏審鎮撫¶
之暇台候萬福蜀中本易治而或者擾之公既深得民¶
情而民亦素服公政切想下車以來笑談無事行春之¶
樂無由託後乘陪賔客之末但深想望舍弟鎖宿殿廬¶
<pb:KR4d0076_WYG_082-18b>¶
未及奉狀¶
　　　又¶
張君房助教陵井人本治儒術巳而為醫有過人者識¶
病通變而性極厚恐欲知之某寵禄過分碌碌無補久¶
以為愧近屢請郡未獲若得歸掃墳墓遂得望見豈勝¶
厚幸但恐政成促召在旦暮爾冗中不盡區區¶
　　　又¶
邑子每來稔聞豈弟之政西南泰然不肖與受賜多矣¶
<pb:KR4d0076_WYG_082-19a>¶
幸甚幸甚小姪千之初官得在麾下想䝉教誨成就也¶
曽拜聞眉士程遵誨者文詞氣節皆有可取不知曽請¶
見否¶
　　　答吕元鈞三首¶
適辱教值局中不即答悚息悚息熱甚尊體佳安隆暑¶
衝冐何不少待秋涼必亮此意非面莫盡香不欲附去¶
恐損其人之髙節紛紛之議未聞其詳可否示諭餘俟¶
朝中可既¶
<pb:KR4d0076_WYG_082-19b>¶
　　　又¶
中間承進職雖少慰人望然公當在廟堂此豈足賀也¶
此間語言紛紛比來尤甚士大夫相顧避罪而已何暇¶
及中外利害大計乎示諭但閔然而已非久季常人行¶
當盡區區¶
　　　又¶
屢與令子語欽愛才美但尚屈太官未厭公論耳季常¶
近得書亦見黄州人言體氣頗安壯但口眼微動耳來¶
<pb:KR4d0076_WYG_082-20a>¶
求藥物已寄去餘具令子口白¶
　　　答史彦明主簿二首¶
别後冗懶相因不果上問愧企増劇逺辱書教感服深¶
矣比日起居何如衰病懐歸請郡未獲何時展奉少道¶
宛結嵗晚厚愛少慰區區¶
　　　又¶
新寧想未赴上前所欲發書至時可示諭也程懿叔去¶
後旅思牢落聞已到郡矣寄惠秋石極感留意新春龍¶
<pb:KR4d0076_WYG_082-20b>¶
鶴菜根有味舉箸想復見憶耶¶
　　　與千之姪¶
獨立不懼者惟司馬君實與叔兄弟耳萬事委命直道¶
而行縱以此竄逐所獲多矣因風寄書此外勤學自愛¶
近來史學凋廢去嵗作試官問史傳中事無一兩人詳¶
者可讀史書為益不少也¶
　　　與楊君素二首¶
奉别忽二十年思仰日深書問不繼每日以為愧比日¶
<pb:KR4d0076_WYG_082-21a>¶
動止何似子姪十九兄弟逺來得聞尊體康健異常不¶
勝慶慰知騎驢出入步履如飛能登木自採茘枝此希¶
世竒事也雖壽考自天亦是身心空閒自然得道也某¶
衰倦早白日夜懐歸會見之期想亦不逺更望順時自¶
重少慰區區因孫宣徳歸附手啟上問¶
　　　又¶
某去鄉二十一年里中尊宿零落殆盡惟公龜鶴不老¶
松柏益茂此大慶也無以表意輒送暖脚銅缶一枚每¶
<pb:KR4d0076_WYG_082-21b>¶
夜熱湯注滿密塞其口仍以布單褁之可以達旦不冷¶
也道氣想不假此聊致區區之意而已令子三七秀才¶
及外甥十一郎各計安¶
　　　與黄州故人¶
某寵禄過分憂責自重顔衰鬢秃不復江上形容也屢¶
乞郡未得但懐想曩遊發於夢想也洗眼揩牙藥得之¶
幸甚切望掛意覆盆子必已採得望多寄也都下有幹¶
示及十二十三兩先輩各致區區忙甚未及書艾清臣¶
<pb:KR4d0076_WYG_082-22a>¶
亦然京師冗迫殊不款曲也¶
　　　答龎安常二首¶
久不為問思企日深過辱存記逺枉書教具聞起居佳¶
勝感慰兼集惠示傷寒論真得古聖賢救人之意豈獨¶
為傳世不朽之資葢已義貫幽明矣謹當為作題首一¶
篇寄去方苦多事故未能便付去人然亦不久作也老¶
倦甚矣秋初決當求去未知何日㑹見臨書惘惘惟萬¶
萬以時自愛¶
<pb:KR4d0076_WYG_082-22b>¶
　　　又¶
人生浮脆何者為可恃如君能著書傳後有幾念此便¶
當為作數百字仍欲送杭州開板也知之¶
　　　答程懿叔¶
人來辱書喜知起居佳勝眷愛各萬福郡政清暇稍有¶
樂事處以無心強梗自服甚善甚善所望於吾弟也某¶
凡百如昨但碎累各病醫人不離門勞費百端日有外¶
補之興行先尚未到亦不聞逺近之耗未緣㑹合新春¶
<pb:KR4d0076_WYG_082-23a>¶
保練别膺殊渥¶
　　　答李方叔三首¶
叠辱手教愧荷不已雪寒起居佳勝示諭固識孝心深¶
至然某從來不獨不作不書銘誌但緣子孫欲追述祖¶
考而作者皆未甞措手也近日與温公作行狀書墓誌¶
者獨以公甞為先妣墓銘不可不報耳其他決不為所¶
辭者衆矣不可獨應命想必獲罪左右然公度某無他¶
意意盡於此矣悚息悚息¶
<pb:KR4d0076_WYG_082-23b>¶
　　　又¶
承遂舉三十䘮哀勞極矣此古人事復見於今恨不能¶
兼助耳不易不易阡表與墓誌異名而同實固難如教¶
不罪不罪某暮歸困甚來人又立行不復覼縷¶
　　　又¶
某以虛名過實士大夫不察責望逾涯朽鈍不能副其¶
求復致紛紛欲自致省静寡過之地以餞餘年不知果¶
得此願否故人見愛以徳不應更虛華粉餙以重其不¶
<pb:KR4d0076_WYG_082-24a>¶
幸承示諭但有愧汗耳¶
　　　與王定國¶
數日卧病在告不審起居佳否知今日㑹兩壻清虛隂¶
森正好劇飲坐無狂客冰玉相對得無少澹否扶病暫¶
起見與子由簡大罵書尺徃還正是擾人可憎之物公¶
乃以此為喜怒乎仙人王逺云得此書當復劇口大罵¶
之固應爾然而不可以徒罵也知公澹甚徃發一笑張¶
十七必在坐幸仰意¶
<pb:KR4d0076_WYG_082-24b>¶
　　　與李端叔¶
辱書并示伯時所畫地藏某本無此學安能知其所得¶
於古者為誰何但知其為軼妙而造神能於道子之外¶
探顧陸古意耳公與伯時想皆期我於度數之表故特¶
相示耶有近評呉畫百十字輒封呈并畫納上¶
　　　與李伯時¶
辱手示及惠新醖感愧殊深即日起居佳勝洗玉池銘¶
更寫得小字一本比之大字者稍精請用陳伯修之說¶
<pb:KR4d0076_WYG_082-25a>¶
更刻於石柱上為家人還奉謝¶
　　　與范純父¶
三辱示諭鄙意不移公休之餽人子之心也不肖之辭¶
夙昔之分也某已領其意而辭其物物有齊量意豈有¶
窮哉昔人已聘還圭璋庶幾此義¶
　　　與辯才禪師三首¶
久不奉書愧仰増深比日切惟法履佳休某忝冐過分¶
碌碌無補日望東南一小郡庶幾臨老復聞法音尚冀¶
<pb:KR4d0076_WYG_082-25b>¶
以時為衆自愛¶
　　　又¶
某尚與兒子竺僧名迨於觀音前剃落權寄緇褐去嵗¶
明堂恩已奏授承務郎謹與買得度牒一道以贖此子¶
今附趙君齎納取老師意剃度一人仍吿於觀音前略¶
祝願過悚息悚息¶
　　　又¶
某有少㣲願須至仰煩切料慈照必不見罪某與舍弟¶
<pb:KR4d0076_WYG_082-26a>¶
某捨絹一百疋奉為先君霸州文安縣主簿累贈中大¶
夫先妣武昌郡太君程氏造地藏菩薩一尊并座及侍¶
者二人菩薩身之大小如中形人所費盡以此絹而巳¶
若錢少即省縷刻之工可也乞為指揮選匠便造造成¶
示及專求便船迎取欲京師寺中供養也煩勞神用愧¶
悚不已¶
　　　與浴室用公¶
去鄉久不復相聞知得來示及退翁書乃審公正信法¶
<pb:KR4d0076_WYG_082-26b>¶
子而吾先友史彦輔十三丈之甥也又承寄示正信偈¶
頌塔銘感歎不可言比日法體勝常知長講起信自講¶
入禪把攬放船甚善甚善輒題數句塔銘後以補闕逸¶
未即相見千萬為法自重大雪後手凍不復成字¶
　　　與張元明二首¶
數日起居佳否有一詮秘大師者與之久故患痢後腸¶
滑甚困欲煩一徃視療之可否在興國寺戒壇院此一¶
髙行僧也便同作福田呵呵¶
<pb:KR4d0076_WYG_082-27a>¶
　　　又¶
數日起居佳勝適在院中得王郎簡帖如此今封呈切¶
告輟忙一徃他必不敢苛留且請周念副此人友愛急¶
難之心切望切望¶
　　　與家復禮¶
前日辱訪别悵戀不巳隂寒起居佳否送行詩别寫得¶
一本都勝前日書者復納去逺道萬萬自重¶
　　　答劉元忠三首(杭州/)¶
<pb:KR4d0076_WYG_082-27b>¶
專人辱書承昆仲逺寄詩文讀之喜慰殆不可言喜諫¶
議公之有子也比日雪寒起居佳否詩文皆大佳然法¶
曹君所製尤佳也為之不已何所不至輒出一詩為謝¶
取笑取笑未由披奉千萬節哀自重¶
　　　又¶
聞愛弟傾逝手足之痛如何可言奈何奈何盛徳之後¶
何乃止此壽夭黙定非追悼所及千萬寛中自愛而已¶
無由面慰臨紙哽塞¶
<pb:KR4d0076_WYG_082-28a>¶
　　　又¶
先公傳久欲作以官事衮衮未暇成當即寄去也所要¶
白雲居士字不知足下自謂耶抑為他人求也既不識¶
其人不欲便寫若乃是自謂則未願足下為此名號也¶
必亮此言黄素却寫一絶句納去不訝¶
　　　答王慶源¶
久不奉書愧仰兼極令姪元直逺訪首出教字感慰之¶
懐未易盡陳比日履兹春和尊體何如某為郡粗遣衰¶
<pb:KR4d0076_WYG_082-28b>¶
病懐歸日欲致仕既忝侍從理難驟去須自藩鎮乞小¶
郡自小郡乞宫觀然後可得也自數年日夜營此近已¶
乞越雖未可知而經營不已會當得之致仕有期則拜¶
見不逺矣惟望倍加保嗇庶歸鄉日猶能陪侍杖屨上¶
下山谷間也楮冠玳簮聊表逺意玳簮已七八十年物¶
閱數名公矣幸服用之¶
　　　與引伴髙麗練承議三首¶
辱回教感服不已數日極寒徒御良苦切惟起居佳勝¶
<pb:KR4d0076_WYG_082-29a>¶
早潮不知應否想不出今晚必渡引望飢渴專人候問¶
　　　又¶
來日若晚渡酒五行已夜矣本州舊例雖夜已深人使¶
猶秉燭復謁當夜下書請次日大排不知如何又二十¶
日正是國忌若待二十一日大排又過三日勅限不知¶
可打散不坐否乞一一示諭得以預備也¶
　　　又¶
中使已到三十里若髙麗使只今來辭酒罷却可迎中¶
<pb:KR4d0076_WYG_082-29b>¶
使老業未盡有此蒼忙望公慈造一言得只今上馬為¶
幸¶
　　　與潘彦明二首¶
久不奉書切惟起居佳勝老拙凡百如舊出守舊治頗¶
得湖山之樂但嵗災傷拯救勞弊無復齊安放懐自得¶
之娯也彦明與故人諸公頗見念否何時㑹合臨紙惘¶
惘新春萬萬自重¶
　　　又¶
<pb:KR4d0076_WYG_082-30a>¶
兩兒子新婦各為老乳母任氏作燒化衣服幾件敢煩¶
長者丁囑一幹人令剰買紙錢數束仍厚鋪新芻於墳¶
前一酹而燒之勿觸動為佳恃眷念之深必不罪干凂¶
悚息悚息¶
　　　與程懿叔二首¶
稍不聞問思企増劇比日起居何如貴眷各安勝廣東¶
近亦得書甚安子由使虜亦還矣某近忽苦腰痛在假¶
數日今雖強出視事尚未全健已乞宣城或宫觀去此¶
<pb:KR4d0076_WYG_082-30b>¶
雖暫病亦欲漸為退休之計耳吾弟治績逺聞當即召¶
用少慰公議¶
　　　又¶
承拜命移漕巴峡薄慰衆望方欲奉書使至辱教字且¶
審起居清勝懿叔才地治狀當召還清近此何足道得¶
一省墳墓仍見親知為可賀耳衰病疲厭何時北趨歸¶
路仰羨而已知在江上咫尺莫緣一見臨紙惘惘¶
　　　答聞復上人¶
<pb:KR4d0076_WYG_082-31a>¶
辱書并詩誦味不釋手感慰之極比日起居何如示諭¶
欲以髙丈發明儒釋固所望於左右也某數日病在告¶
今日頗快來旦欲出視事然尚少力粗和得來詩未能¶
盡意花瓷不難得但去人已負重後信當致也詩中似¶
欲之故及未相見間萬萬自愛¶
　　　與趙徳麟二首¶
候吏來特承書教禮意兼重感怍不已比日起居何如¶
養痾便郡得親宗彦幸甚行役迫遽裁謝草略想䝉恕¶
<pb:KR4d0076_WYG_082-31b>¶
察¶
　　　又¶
明守一書託為致之育王大覺禪師仁廟舊所禮遇甞¶
見御筆賜偈頌其略云伏覩大覺禪師其敬之如此今¶
聞其困於小人之言幾不安其居可歎可歎太守聰明¶
老成必能安全之願公因語欵曲一言正使凡僧猶當¶
以仁廟之故加禮而况其人道徳文采雅重一時乎此¶
老今年八十二若不安全當使何往恐朝廷聞之亦¶
<pb:KR4d0076_WYG_082-32a>¶
未必喜也某方與撰宸奎閣記旦夕附去公若見此老¶
當為致意¶
　¶
　¶
　¶
　¶
　¶
　¶
<pb:KR4d0076_WYG_082-32b>¶
　¶
　¶
　¶
　¶
　¶
　¶
　¶
　東坡全集巻八十二¶
