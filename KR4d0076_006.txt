# -*- mode: mandoku-view; -*-
#+TITLE: 東坡全集
#+DATE: 2015-08-24 23:53:10.205223
#+PROPERTY: ID KR4d0076
#+PROPERTY: BASEEDITION WYG    
#+PROPERTY: JUAN 卷六
<pb:KR4d0076_WYG_006-1a>¶
欽定四庫全書¶
　東坡全集巻六　　　　　　宋　蘓軾　撰¶
　　詩九十九首¶
　　　虎丘寺¶
入門無平田石路穿細嶺隂風生澗壑古木翳潭井湛¶
盧誰復見秋水光耿耿鐵花秀巖壁殺氣噤蛙黽幽幽¶
生公堂左右立頑礦當年或未信異類服精猛胡為百¶
歲後仙鬼互馳騁窈然留新詩讀者為悲哽東軒有佳¶
<pb:KR4d0076_WYG_006-1b>¶
致雲水麗千頃熙熙覽生物春意破凄冷我來屬無事¶
暖日相與永喜鵲翻初旦愁鳶蹲落景坐見漁樵還新¶
月溪上影悟彼良自咍歸田行可請¶
　　　常潤道中有懐錢塘寄述古五首¶
從來直道不辜身得向西湖兩過春沂上巳成曽㸃服¶
泮宫初采魯侯芹休驚歲歲年年貌且對朝朝莫莫人¶
細雨晴時一百六畫船鼉鼓莫違民¶
草長江南鸎亂飛年來事事與心違花開後院還空落¶
<pb:KR4d0076_WYG_006-2a>¶
燕入華堂怪未歸世上功名何日是罇前㸃檢㡬人非¶
去年栁絮飛時節記得金籠放雪衣(杭人以放鴿/為太守夀)¶
浮玉山頭日日風(即金/山也)湧金門外巳春融二年魚鳥渾¶
相識三月鸎花付與公剰看新翻眉倒暈未應泣别臉¶
消紅何人織得相思字寄與江邊北向鴻¶
國豔天饒酒半酣去年同賞寄僧簷但知撲撲晴香軟¶
誰見森森曉態嚴穀雨共驚無幾日蜜蜂未許輒先甜¶
應須火急回征棹一片辭枝可得黏¶
<pb:KR4d0076_WYG_006-2b>¶
恵山泉下土如濡陽羡溪頭米勝珠賣劔買牛吾欲老¶
殺雞為黍子來無地偏不信容髙蓋俗儉真堪着腐儒¶
莫怪江南苦留滯經營身計一生迂¶
　　　刁景純賞瑞香花憶先朝侍宴次韻¶
上苑夭桃自作行劉郎去後幾回芳厭從年少追新賞¶
閒對宫花識舊香欲贈佳人非泛洧好紉幽佩弔沉湘¶
鶴林神女無消息為問何年返帝鄉¶
　　　同栁子玉逰鶴林招隠醉歸呈景純¶
<pb:KR4d0076_WYG_006-3a>¶
花時臘酒照人光歸路春風灑面涼劉氏宅邊霜竹老¶
戴公山下野桃香巖頭疋練兼天静泉底真珠濺客忙¶
安得道人携笛去一聲吹裂翠崖岡¶
　　　景純見和復次韻贈之二首¶
解組歸來道益光坐看百物自炎凉巻簾堂上檀槽鬧¶
送客林間樺燭香淺量巳愁當酒怯非才尤覺和詩忙¶
何人貪佩黄金印干柱耽耽鎖北岡¶
人間膏火正争光每到藏春得暫涼多事始知田舎好¶
<pb:KR4d0076_WYG_006-3b>¶
凶年偏覺野蔬香溪山勝畫徒能説來往如梭為底忙¶
老去此身無處著為翁栽插萬松岡¶
　　　柳子玉亦見和因以送之兼寄其兄子璋道人¶
不羡腰金照地光暫時假面弄西涼晴窓嚥日肝腸暖¶
古殿朝真屨袖香説静故知猶有動無閒底處更求忙¶
先生官罷乗風去何用區區賦陟岡¶
　　　子玉家宴用前韻見寄復荅之¶
自酌金樽勸孟光更教長笛奏伊涼(子玉家/有笛妓)牽衣男女¶
<pb:KR4d0076_WYG_006-4a>¶
遶太白扇枕郎君煩阿香詩病逢春轉深痼愁魔得酒¶
暫奔忙醒時情味吾能説日在西南白草岡¶
　　　景純復以二篇一言其亡兄與伯父同年之契¶
　　　　一言今者唱酬之意仍次其韻¶
靈夀扶來似孔光感時懐舊一悲涼蟾枝不獨同攀桂¶
雞舌還應共賜香(亦同/為郎)等是浮休無得䘮麄分憂樂有¶
閒忙年來世事如波浪鬱鬰誰知柏在岡¶
屢把鉛刀齒步光更遭華衮照厖涼蘇門山上莫長嘯¶
<pb:KR4d0076_WYG_006-4b>¶
薝蔔林中無别香燭燼巳殘中夜刻槐花還似昔年忙¶
背城借一吾何敢慎莫樽前替戾岡¶
　　　金山寺與栁子玉飲大醉卧寳覺禪榻夜分方¶
　　　　醒書其壁¶
惡酒如惡人相攻劇刀箭頽然一榻上勝之以不戰詩¶
翁氣雄拔禪老語清軟我醉都不知但覺紅綠眩醒時¶
江月墮摵摵風響變惟有一龕燈二豪俱不見¶
　　　大風留金山兩日¶
<pb:KR4d0076_WYG_006-5a>¶
塔上一鈴獨自語明日顛風當斷渡朝來白浪打蒼崖¶
倒射軒窓作飛雨龍驤萬斛不敢過漁艇一葉從掀舞¶
細思城市有底忙却笑蛟龍為誰怒無事久留童僕怪¶
此風聊得妻孥忤灊山道人獨何事半夜不眠聽粥鼓¶
　　　監洞霄宫俞康直郎中所居四詠¶
　　　　退圃¶
百丈休牽上瀨船一鈎歸釣縮頭鯿園中草木春無數¶
只有黄楊厄閏年(俗説黄楊歲長一/寸遇閏退三寸)¶
<pb:KR4d0076_WYG_006-5b>¶
　　　　逸堂¶
新第誰來作並隣舊官寧復憶星辰請君置酒吾當賀¶
知向江湖拜散人¶
　　　　遯軒¶
冠蓋相望起隠淪先生那得老江村古來真遯何曽遯¶
笑殺逾垣與閉門¶
　　　　逺棲¶
西山烟雨巻疎簾北户星河落短簷不獨江天解空濶¶
<pb:KR4d0076_WYG_006-6a>¶
地偏心逺似陶潛¶
　　　逰鶴林招隠二首¶
郊原雨初霽春物有餘妍古寺滿修竹深林聞杜鵑睡¶
餘栁花墮目眩山櫻然西窓有病客危坐看香煙¶
行歌白雲嶺坐咏修竹林風輕花自落日薄山半隂澗¶
草誰復識聞香杳難尋時見城市人幽居惜未深¶
　　　書普慈長老壁(志/誠)¶
普慈寺後千竿竹醉裏曽看碧玉椽倦客再逰行老矣¶
<pb:KR4d0076_WYG_006-6b>¶
髙僧一笑故依然久參白足知禪味苦厭黄公(鳥/名)聒晝¶
眠惟有兩株紅杏葉晚來猶得向人妍¶
　　　書焦山綸長老壁¶
法師住焦山而實未嘗住我來輒問法法師了無語法¶
師非無語不知所荅故君看頭與足本自安冠屨譬如¶
長鬛人不以長為苦一旦或人問每睡安所措歸來被¶
上下一夜着無處展轉遂達晨意欲盡鑷去此言雖鄙¶
淺故自有深趣持此問法師法師一笑許¶
<pb:KR4d0076_WYG_006-7a>¶
　　　刁景純席上和謝生二首¶
悮入仙人碧玉壺一歡那復間親踈杯盤狼藉吾何敢¶
車騎雍容子甚都此夜新聲聞北里他年故事紀南徐¶
欲窮風月三千界願化人天百億軀¶
縱飲誰能問挈壺不知門外曉星踈綺羅勝事齊三閣¶
賓主談鋒敵兩都榻畔烟花常歎杜海中童丱尚追徐¶
毋多酌我公須聽醉後麤狂膽滿軀¶
　　　留别金山寳覺圓通二長老¶
<pb:KR4d0076_WYG_006-7b>¶
沐罷巾冠快晚涼睡餘齒頰帶茶香艤舟北岸何時渡¶
晞髮東軒未肯忙康濟此身殊有道醫治外物本無方¶
風流二老長還往顧我歸期尚𣺌茫¶
　　　無錫道中賦水車¶
翻翻聫聫銜尾鴉犖犖确确蛻骨蛇分畦翠浪走雲陣¶
刺水綠鍼抽稻芽洞庭五月欲飛沙鼉鳴窟中如打衙¶
天公不見老農泣喚取阿香推雷車¶
　　　杭州牡丹開時僕猶在常潤周令作詩見寄次¶
<pb:KR4d0076_WYG_006-8a>¶
　　　　其韻復次一首送赴闕¶
羞歸應為負花期巳是成隂結子時與物寡情憐我老¶
遣春無恨賴君詩玉臺不見朝酣酒金縷猶歌空折枝¶
從此年年定相見欲師老圃問樊遲¶
莫負黄花九日期人生窮達可無時十年且就三都賦¶
萬户終輕千首詩天静傷鴻猶戢翼月明驚鵲未安枝¶
君看六月河無水萬斛龍驤到自遲¶
　　　蘇州閭丘江君二家雨中飲酒二首¶
<pb:KR4d0076_WYG_006-8b>¶
小圃隂隂遍灑塵方塘㶑㶑欲生紋巳煩仙袂來行雨¶
莫遣歌聲便駐雲肯對綺羅辭白酒試將文字惱紅裙¶
今宵記取醒時節㸃滴空堦獨自聞¶
五紀歸來鬢未霜十眉環列坐生光喚船渡口迎秋女¶
駐馬橋邊問泰娘曽把四絃娱白傅敢將百草鬭吴王¶
從今却笑風流守畫㦸空凝宴寢香¶
　　　次韻沈長官三首¶
家山何在兩忘歸杯酒相逢慎勿違不獨飯山嘲我瘦¶
<pb:KR4d0076_WYG_006-9a>¶
也應糠覈怪君肥¶
男婚巳畢女将歸累盡身輕志莫違誰道山中食無肉¶
玉池清水自生肥¶
造物知吾久念歸似憐衰病不相違風來震澤㠶初飽¶
雨入松江水漸肥¶
　　　戯書吴江三賢畫像三首¶
誰將射御教吴兒長笑申公為夏姬却遣姑蘇有麋鹿¶
更憐夫子得西施(范/蠡)¶
<pb:KR4d0076_WYG_006-9b>¶
浮世功勞食與眠季鷹真得水中仙不須更説知機早¶
直為鱸魚也自賢(張/翰)¶
千首文章二頃田囊中未有一錢看却因養得能言鴨¶
驚破王孫金彈丸(陸龜/䝉)¶
　　　和劉孝叔㑹虎丘時王規甫齋素祈雨不至二¶
　　　　首¶
白簡威猶凜青山興巳穠鶴閒雲作氅駞卧草埋峰跪¶
履若可教卜隣應見容因公問囘老何處定相逢¶
<pb:KR4d0076_WYG_006-10a>¶
太常齋未解不肯對纎穠只遣三千履來逰十二峰林¶
空荅清唱潭浄寫衰容歸去瑶臺路還應月下逢¶
　　　過永樂文長老巳卒¶
初驚鶴瘦不可識旋覺雲歸無處尋三過門間老病死¶
一彈指頃去來今存亡慣見渾無淚鄉井難忘尚有心¶
欲向錢塘訪圓澤葛洪川畔待秋深¶
　　　贈張刁二老¶
兩邦山水未凄凉二老風流總健强共成一百七十歲¶
<pb:KR4d0076_WYG_006-10b>¶
各飲三萬六千塲藏春塢裏鸎花鬧仁夀橋邊日月長¶
惟有詩人被磨折金釵零落不成行¶
　　　去年秋偶逰寳山上方入一小院闃然無人有¶
　　　　僧隠几低頭讀書與之語漠然不甚對問其¶
　　　　隣之僧曰此雲闍黎也不出十五年矣今年¶
　　　　六月自常潤還復至其室則死葬數月矣作¶
　　　　詩題其壁¶
雲師來寳山一住十五秋讀書常閉户客至不舉頭去¶
<pb:KR4d0076_WYG_006-11a>¶
年造其室清坐忘百憂我初無言説師亦無對酬今來¶
復扣門空房但颼飀云巳滅無餘薪盡火不留却疑此¶
室中常有斯人不所遇孰非夢事過吾何求¶
　　　聽僧昭素琴¶
至和無攫醳至平無按抑不知㣲妙聲究竟何從出散¶
我不平氣洗我不和心此心知有在尚復此㣲吟¶
　　　僧恵勤初罷僧職¶
軒軒青田鶴鬱鬱在樊籠既為物所縻遂與吾軰同今¶
<pb:KR4d0076_WYG_006-11b>¶
來始謝去萬事一笑空新詩如洗出不受外垢䝉清風¶
入齒牙出語如風松霜髭茁病骨饑坐聽午鐘非詩能¶
窮人窮者詩乃工此語信不妄吾聞諸醉翁¶
　　　逰靈隠髙峰塔¶
言逰髙峰塔蓐食治野装火雲秋未衰及此初旦涼霧¶
霏巖谷暗日出草木香嘉我同來人久便雲水鄉相勸¶
小舉足前路髙且長古松攀龍虵怪石坐牛羊漸聞鐘¶
磬音飛鳥皆下翔入門空有無雲海浩茫茫惟見聾道¶
<pb:KR4d0076_WYG_006-12a>¶
人老病時絶糧問年笑不荅但指穴藜牀心知不復來¶
欲歸更傍徨贈别留疋布今歲天早霜¶
　　　八月十七日天竺山送桂花分贈元素¶
月缺霜濃細蘃乾此花元屬桂堂仙鷲峰子落驚前夜¶
蟾窟枝空記昔年破裓山僧憐耿介練裙溪女鬬清妍¶
願公採擷紉幽佩莫遣孤芳老澗邊¶
　　　捕蝗至浮雲嶺山行疲苦有懐子由弟二首¶
西來煙陣塞空虛灑遍秋田雨不如新法清平那有此¶
<pb:KR4d0076_WYG_006-12b>¶
老身窮苦自招渠無人可訴烏銜肉憶弟難慿犬寄書¶
自笑迂踈皆此類區區猶欲理蝗餘¶
霜風漸欲作重陽熠熠溪邊野菊黄久廢山行疲犖确¶
尚能村醉舞淋浪獨眠林下夢魂好回首人間憂患長¶
殺馬毁車從此逝子來何處問行藏¶
　　　青牛嶺髙絶處有小寺人迹罕到¶
暮歸走馬沙河塘爐烟裊裊十里香朝行曳杖青牛嶺¶
崖泉咽咽千山静君勿笑老僧耳聾喚不聞百年俱是¶
<pb:KR4d0076_WYG_006-13a>¶
可憐人明朝且復城中去白雲却在題詩處¶
　　　新城陳氏園次晁補之韻¶
荒凉廢圃秋寂歴幽花晚山城巳窮僻况與城相逺我¶
來亦何事徙倚望雲巘不見苦吟人清樽為誰滿¶
　　　梅聖俞詩集中有毛長官者今於潛令國華也¶
　　　　聖俞沒十五年而君猶為令捕蝗至其邑作¶
　　　　詩戯之¶
詩翁憔悴老一官厭見苜蓿堆青盤歸來羞澁對妻子¶
<pb:KR4d0076_WYG_006-13b>¶
自比鮎魚縁竹竿今君滯留生二毛飽聽衙鼓眠黄紬¶
更將嘲笑調朋友人道獼猴騎土牛願君恰似髙常侍¶
暫為小邑仍刺史不願君為孟浩然却遭明主放還山¶
宦逰逢此歲年惡飛蝗來時半天黒羡君封境稻如雲¶
蝗自識人人不識¶
　　　與毛令方尉逰西菩提寺二首¶
推擠不去巳三年魚鳥依然笑我頑人未放歸江北路¶
天教看盡浙西山尚書清節衣冠後處士風流水石間¶
<pb:KR4d0076_WYG_006-14a>¶
一笑相逢那易得數詩狂語不須刪¶
路轉山腰足未移水清石瘦便能竒白雲自占東西嶺¶
明月誰分上下池黒黍黄粱初熟後朱柑綠橘半甜時¶
人生此樂須天賦莫遣兒曹取次知¶
　　　聽賢師琴¶
大絃春温和且平小絃亷折亮以清平生未識官與角¶
但聞牛鳴盎中雉登木門前剥啄誰扣門山僧未閒君¶
勿瞋歸家且覔千斛水浄洗從前筝笛耳¶
<pb:KR4d0076_WYG_006-14b>¶
　　　贈寫真何充秀才¶
君不見潞州别駕眼如電左手挂弓横撚箭又不見雪¶
中騎驢孟浩然皺眉吟詩肩聳山饑寒富貴兩安在空¶
有遺像留人間此身常擬同外物浮雲變化無蹤迹問¶
君何苦寫我真君言好之聊自適黄冠野服山家容意¶
欲置我山巖中勲名將相今何限往寫褒公與鄂公¶
　　　回先生過湖州東林沈氏飲醉以石榴皮書其¶
　　　　家東老庵之壁云西隣巳富憂不足東老雖¶
<pb:KR4d0076_WYG_006-15a>¶
　　　　貧樂有餘白酒釀來因好客黄金散盡為收¶
　　　　書西蜀和仲聞而次其韻三首東老沈氏之¶
　　　　老自謂也湖人因以名之其子偕作詩有可¶
　　　　觀者¶
世俗何知貧是病神仙可學道之餘但知白酒留佳客¶
不問黄公覔素書¶
符離道士晨興際華岳先生尸解餘忽見黄庭丹篆句¶
猶傳青紙小朱書¶
<pb:KR4d0076_WYG_006-15b>¶
凄凉雨露三年後髣髴塵埃數字餘至用榴皮縁㡳事¶
中書君豈不中書¶
　　　李行中秀才醉眠亭¶
巳向閒中作地仙更於酒裏得天全從教世路風波惡¶
賀監偏工水底眠¶
君且歸休我欲眠人言此語出天然醉中對客眠何害¶
須信陶潛未若賢¶
孝先風味也堪憐肯為周公晝日眠枕麴先生猶笑汝¶
<pb:KR4d0076_WYG_006-16a>¶
枉將空腹貯遺編¶
　　　甘露寺彈筝¶
多景樓上彈神曲欲斷哀絃再三促江妃出聽霧雨愁¶
白浪飜空動浮玉(金山/名)喚取吾家雙鳳槽遣作三峽孤¶
猿號與君合奏芳春調啄木飛來霜樹杪¶
　　　單同年求徳興俞氏聚逺樓詩三首¶
雲山烟水苦難親野草幽花各自春賴有髙樓能聚逺¶
一時收拾與閒人¶
<pb:KR4d0076_WYG_006-16b>¶
無限青山散不收雲奔浪巻入簾鈎直將眼力為疆界¶
何啻人間萬户侯¶
聞説樓居似地仙不知門外有塵寰幽人隠几寂無語¶
心在飛鴻滅沒間¶
　　　平山堂次王居卿祠部韻¶
髙㑹日陪山簡醉狂言屢發次公醒酒如人面天然白¶
山向吾曹分外青江上飛雲來北固檻前修竹憶南屏¶
六朝興廢餘丘壠空使姦雄笑寧馨¶
<pb:KR4d0076_WYG_006-17a>¶
　　　次韻陳海州書懐¶
鬱鬱蒼梧海上山(東海鬱洲山云/自蒼梧浮來)蓬萊方丈有無間舊¶
聞草木皆仙藥欲棄妻孥守市闤雅志未成空自歎故¶
人相對若為顔酒醒却憶兒童事長恨雙鳬去莫攀(陳/曽)¶
(令鄉/邑)¶
　　　次韻陳海州乗槎亭¶
人事無涯生有涯逝將歸釣漢江槎乗桴我欲從安石¶
遁世誰能識子嗟日上紅波浮碧巘潮來白浪巻青沙¶
<pb:KR4d0076_WYG_006-17b>¶
清談美景雙竒絶不覺歸鞍帶月華¶
　　　次韻孫職方蒼梧山¶
蒼梧竒事豈虛傳荒怪還須問子年逺托鼇頭轉滄海¶
來依鵬背負青天或云靈境歸賢者又恐神功亦偶然¶
聞道新春恣逰覽羡君平地作飛仙¶
　　　次韻孫巨源寄漣水李盛二著作并以見寄五¶
　　　　絶¶
南嶽諸劉豈易逢相望無復馬牛風山公雖見無多子¶
<pb:KR4d0076_WYG_006-18a>¶
社燕何由戀塞鴻(昔與巨源劉貢父劉莘老相遇於山/陽自爾契濶惟巨源近者復相見於)¶
(京/口)¶
髙才晚歲終難進勇退當年正急流不獨二䟽為可慕¶
他時當有景孫樓(巨源近離東海/郡有景疏樓)¶
漱石先生難可意(謂巨/源)齧氊校尉久無朋(自/謂)應知客路¶
愁無奈故遣吟詩調李陵(謂李/君也)¶
雲雨休排神女車忠州老病畏人誇詩豪正值安仁在¶
空看河陽滿縣花(盛為/邑宰)¶
<pb:KR4d0076_WYG_006-18b>¶
膠西未到吾能説桑柘禾麻不見春不羡京塵騎馬客¶
羡他淮月弄舟人¶
　　　王莽¶
漢家殊未識經綸入手功名事事新百尺穿成連夜井¶
千金購得解飛人¶
　　　董卓¶
公業平時勸用儒諸公何事起相圖只言天下無健者¶
豈信車中有布乎¶
<pb:KR4d0076_WYG_006-19a>¶
　　　虎兒¶
舊聞老蚌生明珠未省老兔生於菟老兔自謂月中物¶
不騎快馬騎蟾蜍蟾蜍爬沙不肯行坐令青衫垂白鬚¶
於莵駿猛不類渠指揮黄熊駕黒貙丹砂紫麝不用塗¶
眼光百步走妖狐妖狐莫誇智有餘不勞摇牙咀爾徒¶
　　　除夜病中贈段屯田¶
龍鍾三十九勞生已强半歲暮日斜時還為昔人歎(樂/天)¶
(詩云行年三十/九歲暮日斜時)今年一線在那復堪把玩欲起强持酒¶
<pb:KR4d0076_WYG_006-19b>¶
故交雲雨散惟有病相尋空齋為老伴蕭條燈火冷寒¶
夜何時旦勌僕觸屏風饑鼯嗅空案數朝閉閣卧霜髮¶
秋蓬亂傳聞使者來策杖就梳盥書來苦安慰不怪造¶
請緩大夫忠烈後髙義金石貫要當擊權豪未肯覰衰¶
懦此生何所似闇盡灰中炭歸田計巳決此邦聊假館¶
三徑麄成貲一枝有餘煖願君留信宿庶奉一笑粲¶
　　　喬太博見和復次韻荅之¶
百年三萬日老病常居半其間互憂樂歌笑雜悲歎顛¶
<pb:KR4d0076_WYG_006-20a>¶
倒不自知直為神所玩須㬰便堪笑萬事風雨散自從¶
識此理久謝少年伴逝將逰無何豈暇讀城旦非才更¶
多病二事可并案愧煩賢使者弭節整紛亂喬侯瑚璉¶
質清廟甞薦盥奮髯百吏走坐變齊俗緩未遭甘鷁退¶
並進恥魚貫每聞議論餘凛凛激貪懦莫邪當自躍豈¶
復煩爐炭便應朝秣越未暮刷燕館胡為守故丘眷戀¶
桑榆煖為君扣牛角一咏南山粲¶
　　　二人再和亦再答之¶
<pb:KR4d0076_WYG_006-20b>¶
寒雞知將晨饑鶴知夜半亦如老病客遇節常感歎光¶
隂等敲石過眼不容玩親友如摶沙放手還復散羈孤¶
每自笑寂寞誰肯伴元達號神君(晉循吏喬智/明字元達)髙論森¶
月旦紀明本賢將(段釋之/本將家)汩沒事堆案欣然肯相顧夜¶
閤燈火亂盤空愧不飽酒薄僅堪盥雍容許着帽不怪¶
安石緩雖無窈窕人清唱弄珠貫幸有從横舌説劔起¶
慵懦二豪沉下位暗火埋濕炭豈似草𤣥人黙黙老儒¶
館行看富貴逼炙手借餘暖應念苦思歸登樓賦王粲¶
<pb:KR4d0076_WYG_006-21a>¶
　　　雪後書北臺壁二首¶
黄昏猶作雨纎纎夜静無風勢轉嚴但覺衾裯如潑水¶
不知庭院巳堆鹽五更曉色來書幌半夜寒聲落畫簷¶
試掃北臺看馬耳未随埋沒有雙尖¶
城頭初日始飜鴉陌上晴泥巳沒車凍合玉樓寒起粟¶
光摇銀海眩生花遺蝗入地應千尺宿麥連雲有㡬家¶
老病自嗟詩力退空吟氷柱憶劉叉¶
　　　謝人見和前篇二首¶
<pb:KR4d0076_WYG_006-21b>¶
已分酒杯欺淺懦敢將詩律鬭深嚴漁蓑句好應須畫¶
柳絮才髙不道鹽敗履尚存東郭足飛花又舞謫仙簷¶
書生事業真堪笑忍凍孤吟茟退尖¶
九陌凄風戰齒牙銀杯逐馬帶随車也知不作堅牢玉¶
無奈能開頃刻花得酒强歡愁底事閉門髙卧定誰家¶
臺前日暖君須愛氷下寒魚漸可叉¶
　　　鐵溝行贈喬太博¶
城東坡壠何所似風吹海濤低復起城中病守無所為¶
<pb:KR4d0076_WYG_006-22a>¶
走馬來尋鐵溝水鐵溝水淺不容輈恰似當年韓與侯¶
有魚無魚何足道駕言聊復寫我憂荒村野店亦何有¶
欲發狂言須斗酒山頭落日側金盆倒着接䍦搔白首¶
忽憶從軍年少時輕裘細馬百不知臂弓腰箭南山下¶
追逐長楊射獵兒老去同君兩憔悴犯夜醉歸人不避¶
今年定起故將軍未肯先誅霸陵尉¶
　　　出城送客不及步至溪上二首¶
送客客巳去尋花花未開未能城裏去且復水邊來父¶
<pb:KR4d0076_WYG_006-22b>¶
老借問我使君安在哉今年好風雪㑹見麥千堆¶
春來六十日笑口㡬回開㑹作堂堂去何妨得得來勌¶
㳺行老矣舊隠賦歸哉東望峨眉小盧山翠作堆(郡東/盧山)¶
(絶類峩/眉而小)¶
　　　蘇州姚氏三瑞堂(姚氏世/以孝稱)¶
君不見董邵南隠居行義孝且慈天公亦恐無人知故¶
令雞狗相哺兒又令韓老為作詩爾來三百年名與淮¶
水東南馳此人世不乏此事亦時有楓橋三瑞皆目見¶
<pb:KR4d0076_WYG_006-23a>¶
天意宛在虞鰥後惟有此詩非昔人君更往求無價手¶
　　　莫笑銀杯小答喬太博¶
陶潛一縣令獨飲仍獨醒猶将公田二頃五十畝種秫¶
作酒不種秔我今號為二千石歲釀百石何以醉賓客¶
請君莫笑銀杯小爾來歲旱東海窄㑹當拂衣歸故丘¶
作書貸粟監河侯萬斛船中着美酒與君一生長拍浮¶
　　　送段屯田分得于字¶
勸農使者古丈夫不惜春衫踐泥塗王事靡盬君甚劬¶
<pb:KR4d0076_WYG_006-23b>¶
奉常客卿虬兩須東武縣令天馬駒泮宫先生非俗儒¶
相與野飲四子俱樂哉此樂城中無溪邊䇿杖自携壺¶
腰笏不煩何易于膠西病守老且迂空齋愁坐紛墨朱¶
四十豈不知頭顱畏人不出何其愚¶
　　　和段屯田荆林館¶
南山有佳色無人空自竒清詩為題品草木變芬菲謝¶
女得秀句留待中郎歸便當勒鞭䇿僕勌馬亦饑(段有/姪女)¶
(在/宻)¶
<pb:KR4d0076_WYG_006-24a>¶
　　　贈上天竺辯才師¶
南北一山門上下兩天竺中有老法師瘦長如鸛鵠不¶
知修何行碧眼照山谷見之自清涼洗盡煩惱毒坐令¶
一都㑹男女禮白足我有長頭兒角頰峙犀玉四嵗不¶
知行抱負煩背腹師來為摩頂起走趁奔鹿乃知戒律¶
中妙用謝羈束何必言法華佯狂啖魚肉¶
　　　逰盧山次韻章傳道¶
塵容巳似服轅駒野性猶同縱壑魚出入巖巒千仭表¶
<pb:KR4d0076_WYG_006-24b>¶
較量筋力十年初雖無窈窕驅前馬還有鴟夷挂後車¶
莫笑吟詩淡生活當令阿買為君書¶
　　　盧山五咏¶
　　　　盧敖洞(圖經云敖秦博士/避難此山遂得道)¶
上界足官府飛昇亦何益還在此山中相逢不相識¶
　　　　飲酒臺¶
博士雅好飲空山誰與娱莫向驪山去君王不喜儒¶
　　　　聖燈巖¶
<pb:KR4d0076_WYG_006-25a>¶
石室有金丹山神不知秘何必露光芒夜半驚童稚¶
　　　　三泉¶
皎皎巖下泉無人還自潔不用比三星清光同一月¶
　　　　障日峰(其状類峩/眉但小耳)¶
長安自不逺蜀客苦思歸莫教名障日喚作小峩眉¶
　¶
　¶
　¶
<pb:KR4d0076_WYG_006-25b>¶
　¶
　¶
　¶
　¶
　¶
　¶
　¶
　東坡全集巻六¶
