# -*- mode: mandoku-view; -*-
#+TITLE: 東坡全集
#+DATE: 2015-08-24 23:53:12.363504
#+PROPERTY: ID KR4d0076
#+PROPERTY: BASEEDITION WYG    
#+PROPERTY: JUAN 卷一百九
<pb:KR4d0076_WYG_109-1a>¶
欽定四庫全書¶
　東坡全集巻一百九　　　　宋　蘓軾　撰¶
　　内制赦文三首¶
　　　明堂赦文(元祐元年/九月六日)¶
門下聖人之徳無以加孝帝王之典莫大承天朕以𦕈¶
𦕈之身㷀㷀在疚永惟置器之重惕若臨淵之深承明¶
繼成思有以迪先王之烈紹志述事未足以慰天下之¶
心仰繫母慈總攬政體緝熈百度和樂四方頼帝貺臨¶
<pb:KR4d0076_WYG_109-1b>¶
海㝢寧乂三垂之兵靡警萬邦之年屢豐庶幾大同光¶
嗣成美深惟六聖之制必躬三嵗之祠維兹肇禋屬予¶
訪落喪有以權而從變祭無以卑而廢尊顧言總章古¶
重宗祀以教諸侯之孝以得萬國之心我享維天下武¶
式文王之典大孝嚴父孔子謂周公其人追維前猷嘗¶
講兹禮包舉儒術咨諏縉紳刺六經放逸之文斥衆言¶
淆亂之蔽嘉與四海靈承一天革顯慶之兼尊隆永徽¶
之專配成於獨斷畀予沖人遵遺教於前著成法於後¶
<pb:KR4d0076_WYG_109-2a>¶
涓選吉日裒輯上儀奉罍琳宫奠玉路寢神之弔矣燕¶
及皇天誰其配之既右烈考於時夙齋輅之駕被衮冕¶
之章備庶物之㣲追三牲之養靈㳺而風馬下孝奏而¶
日月光惕然履霜詎勝悽愴之意僾然出戸如聞歎息¶
之聲秩祜賚我思成侍臣助予惻楚既迄成於熈事敢¶
專饗於閎休宜布洪恩以暨諸夏(云云/)於戯漢庭祀帝¶
著於即阼之踰年唐室施仁固以御門之吉日葢禮盛¶
者文縟澤大者流長尚頼文武之英屏翰之雋恊恭致¶
<pb:KR4d0076_WYG_109-2b>¶
治以輔邦家¶
　　　西京奉安神宗皇帝御容禮畢西京徳音赦文¶
　　　　(元祐二年十/月十四日)¶
門下朕以寡昧仰繼聖神顧瞻山林未忘弓劍之慕益¶
廣宗廟以奉衣冠之㳺祗遣輔臣往嚴像設敞鳳臺之¶
仙宇粲龜洛之仁祠睟表一臨陪京増重山川改色方¶
貢祥而効珎父老縱觀或太息而流涕宜施雷雨之澤¶
以答神人之心(云云/)於戯好生育物既推文母之慈崇¶
<pb:KR4d0076_WYG_109-3a>¶
徳措刑終成神考之志資爾有衆宜體朕懐¶
　　　徳音赦文(元祐三/年六月)¶
門下朕以眇躬獲御大器仰聖后之慈訓荷先烈之永¶
圖四載于兹渉道尚淺凛然祗惕若履淵氷思所以慰¶
安人心奉若天道常慮一夫之失所以傷萬物之太和¶
蠲苛去煩夙夜願治迺自去冬連月降雪異常今春已¶
來乆隂不霽農民失職商賈不通比屋之間凍餒彌甚¶
常寒之罰咎在朕躬惟日兢兢以圖消復潔精致禱神¶
<pb:KR4d0076_WYG_109-3b>¶
眷未孚克已自持協氣無應切慮四方獄犴寃滯尚多¶
工役煩興人咨胥怨鬱成繆盭之變以干隂陽之和宜¶
均渙恩以召善氣(云云/)於戯遇災祗戒聿修信順之誠¶
正事布和庶獲天人之助咨爾中外咸體朕懐¶
　　内制詔敕九十七首¶
　　　集官詳議親祠北郊詔¶
敕門下國家郊廟時祀祖宗以來命官攝事惟三嵗一¶
親郊則先饗清廟冬至合祭天地于圓丘元豐間有司¶
<pb:KR4d0076_WYG_109-4a>¶
援周制以合祭不應古義先帝乃詔定親祠北郊之禮¶
未及施行是嵗郊不設皇地袛位而宗廟之饗率如舊¶
制朕以寡昧嗣承六聖休徳鴻緒今兹禋禮奠幣上帝¶
祼鬯廟室而地祗天神乆未親祀矧朕方修郊見天地¶
之始其冬至日南郊宜依熈寧十年故事設皇地祗位¶
以答並貺之報仍令有司擇日遣官奏告施行厥後躬¶
行方澤之祀則修元豐六年五月之制俟郊祀畢依前¶
降指揮集官詳議親祠北郊事及郊祀之嵗廟饗典禮¶
<pb:KR4d0076_WYG_109-4b>¶
聞奏故兹詔示想宜知悉¶
　　　太皇太后賜門下手詔(元祐三年/七月八日)¶
敕門下皇帝嗣位于兹四年華夷來同天地並應而皇¶
太妃以恭儉之徳鞠育之恩雖典冊以時奉行而情文¶
疑有未稱皇帝以祖考之奉尊無二上而吾惟春秋之¶
義母以子貴其推天下之養以慰人子之心宜下禮部¶
太常寺討尋如於典故有褒崇未盡事件令子細開具¶
聞奏¶
<pb:KR4d0076_WYG_109-5a>¶
　　　太皇太后賜門下手詔(元祐三年閠十/二月十四日)¶
敕門下官冗之患所從來尚矣流弊之極實萃于今以¶
闕計員至相倍蓰上有乆間失職之吏則下有受害無¶
告之民故命大臣考求其本茍非裁損入流之數無以¶
澄清取士之源吾今自以𦕈身率先天下永惟臨御之¶
始嘗敕有司䕃補私親舊無定限自惟薄徳敢配前人¶
已詔家庭之恩止從母后之比今當又損以示必行夫¶
以先帝顧託之深天下責望之重茍有利於社稷吾無¶
<pb:KR4d0076_WYG_109-5b>¶
愛於髮膚矧此恩私實同毫末忠義之士當識此誠各¶
忘内顧之心共成節約之制今後每遇聖節大禮生辰¶
合得親屬恩澤並四分減一皇太后皇太妃准此¶
　　　趙州賜大遼賀興龍節大使茶藥詔(元祐元年/十月六日)¶
敕卿肅將慶幣逺渉川途風埃浩然徒馭勤止宜加寵¶
錫以示眷懐¶
　　　趙州賜大遼賀興龍節副使茶藥詔(元祐元年/十月六日)¶
敕卿將命夙興犯寒逺渉駕言未息軫念殊深特致恩¶
<pb:KR4d0076_WYG_109-6a>¶
頒以嘉勤瘁¶
　　　賜皇叔祖建雄軍節度觀察留後同知太宗正¶
　　　　事宗景上表辭恩命不允詔(元祐元年/十月九日)¶
敕宗景朕初執珪幣祗見上帝嘉與百辟徼福文考大¶
賚四海始于親賢皆神之休義不當避國有常典爾無¶
固辭¶
　　　賜皇叔祖宗景上表辭恩命不許詔(元祐元年/十月九日)¶
敕宗景覽所上表辭免恩命事具悉國家有大祭祀必¶
<pb:KR4d0076_WYG_109-6b>¶
均慶賞邦甸侯衛煇炮翟閽無有逺邇畢䝉恵澤矧我¶
懿親實維顯相祗率舊典毋煩固辭¶
　　　賜新除檢校太保依前河西軍節度使阿里庫¶
　　　　加恩制告詔(元祐元年十/月十五日)¶
敕阿里庫朕涓選靈辰奉承宗祀肆均介福徧暨多方¶
卿世撫侯封夙䖍朝命特加寵渥用奬忠嘉¶
　　　太皇太后賜故夏國主嗣子乾順詔(元祐元年/十一月十)¶
　　　　(六/日)¶
<pb:KR4d0076_WYG_109-7a>¶
惟我列聖眷爾有邦非徒極其寵榮葢亦同其憂患念¶
爾哀疚惻然顧懐臨遣行人往喻至意且致奠賻之禮¶
以為存沒之光¶
　　　趙州賜大遼賀正旦副使茶藥詔(元祐元年十/月十九日)¶
敕卿抗旌出境夙駕在塗眷言䟦渉之勞宜適興居之¶
節式頒良劑以輔至和¶
　　　趙州賜大使茶藥詔(元祐元年十/月十九日)¶
敕卿逺飭使軺講修隣好䝉犯風霧䟦履山川宜頒錫¶
<pb:KR4d0076_WYG_109-7b>¶
於珍芳庶輔安於寢食¶
　　　趙州賜大遼國賀太皇太后正旦太使茶藥詔¶
　　　　(元祐元年十/月十九日)¶
敕卿恭講隣歡逺勤軺馭言念驅馳之乆適丁寒沍之¶
辰宜錫珍良式昭眷寵¶
　　　趙州賜副使茶藥詔(元祐元年十/月十九日)¶
敕卿逺持使節來慶春朝方此沍寒良勤啓處宜示眷¶
懐之異式頒劑和之良¶
<pb:KR4d0076_WYG_109-8a>¶
　　　賜鎮江軍節度使檢校太傅開府儀同三司上¶
　　　　柱國康國公判大名府韓絳上表乞致仕不¶
　　　　許詔(元祐元年十/月二十日)¶
敕韓絳覽所上表陳乞致仕事具悉卿四世元老國之¶
長城端笏垂紳不動聲氣風采所及自然折衝軒冕丘¶
園其實何異矧今艱難之際自有氷淵之虞黄髪在廷¶
未敢言病豈宜獨善遽欲即安尚分北顧之憂勿起退¶
歸之念强食自輔體我至懐¶
<pb:KR4d0076_WYG_109-8b>¶
　　　賜韓絳上表乞致仕不允詔(元祐元年十/月二十日)¶
敕韓絳省所上表陳乞致仕事具悉功成身退人臣之¶
常夀考康强有不得謝卿出入將相垂三十年豈一小¶
郡尚勤元老徒得君重卧䕶一方使吏民瞻師尹之儀¶
刑蠻夷識漢相之風采丘園之請朕未欲聞其省思慮¶
時寢食親近藥餌以副中外之望¶
　　　賜金紫光禄大夫守尚書右僕射兼中書侍郎¶
　　　　吕公著生日詔(元祐元年十/月二十七日)¶
<pb:KR4d0076_WYG_109-9a>¶
敕公著卿將相三世輔翼兩朝方斯干獻夢之辰有既¶
醉太平之福宜膺慶賚永錫夀康¶
　　　賜新除依前中大夫守中書侍郎吕大防辭恩¶
　　　　命不允詔(元祐元年十/一月四日)¶
敕大防卿敦大直方任重道逺擢貳西省蔽自朕心雖¶
與聞政事為日未乆而厯試中外勤勞百為葢有年矣¶
徳位惟允人無間言亟服新命毋煩朕訓¶
　　　賜新除御史大夫傅堯俞辭免恩命不允詔(元/祐)¶
<pb:KR4d0076_WYG_109-9b>¶
　　　　(元年十一/月六日)¶
敕堯俞詩云剛亦不吐柔亦不茹朕以卿有樊仲之風¶
是以擢卿為中執法才華之歎古今共之豈以小嫌而¶
廢大任與其拘文以自疑不若直已而行義亟服乃事¶
無煩固辭¶
　　　賜正議大夫同知樞宻院事安燾乞退不允詔¶
　　　　(元祐元年十/一月十三日)¶
敕安燾卿才當其位義不辭勞内之樞機之謀外之疆¶
<pb:KR4d0076_WYG_109-10a>¶
埸之議既當身任其責難以家事為詞而況並奉君親¶
兩全忠孝進無不得退以何名卿之所求固非矯激朕¶
之不許亦豈空文亟還厥官無煩朕命¶
　　　賜韓絳上第二表乞致仕不允詔(元祐元年十/一月十四日)¶
敕韓絳朕以𦕈躬求助諸老皆以艱難之際不辭中外¶
之勞胡為累章確守歸意豈朕不善西伯之養而無人¶
子思之側乎三復喟然未喻厥指朕意不易卿其少安¶
　　　賜韓絳上第三表乞致仕不許斷來章詔(元祐/元年)¶
<pb:KR4d0076_WYG_109-10b>¶
　　　　(十一月/十四日)¶
敕韓絳君臣之義憂樂同之茍皆懐歸誰任其事卿之¶
髙識雅度輕軒冕而樂丘園天下所共知也獨不念先¶
帝託付之重乎勉狥大義勿復以言¶
　　　賜韓絳上第三表乞致仕不允斷來章詔¶
敕韓絳功成身退人臣之常禮至於非常之遇則必有¶
無窮之報朕待卿於形器之表而卿自處於繩墨之内¶
未為得也朕意不易卿無復辭¶
<pb:KR4d0076_WYG_109-11a>¶
　　　賜新除依前光禄大夫刑部尚書蘇頌辭恩命¶
　　　　不允詔(元祐元年十/月十七日)¶
敕蘇頌卿篤於仁心深於經術用心司㓂期於無刑朕¶
惟孝處之深三年不奪其志又推才難之故千里以待¶
其來卿而不能誰當能者亟服乃事毋煩力辭¶
　　　賜新除落致仕依前光禄大夫范鎮赴闕詔(元/祐)¶
　　　　(元年十月/二十日)¶
敕范鎮夫有徳君子以精神折衝譬之麟鳳能服猛鷙¶
<pb:KR4d0076_WYG_109-11b>¶
朕虛懐前席以致諸老非敢必以事諉也茍得黄髪之¶
叟皤然在位則朝廷尊嚴奸冗消伏卿雖篤老乃心王¶
室毋憚數舍之勞以赴中外之望¶
　　　皇帝賜故夏國主嗣子乾順進奉賀正馬駞回¶
　　　　詔(元&KR0008;元年十二/月二十四日)¶
詔故夏國主嗣子乾順逺奉王正來歸時事惟此充庭¶
之實率皆任士之宜乃眷忠勤良深嘉歎¶
　　　太皇太后賜故夏國主嗣子乾順進奉賀正馬¶
<pb:KR4d0076_WYG_109-12a>¶
　　　　駞回詔(元祐元年十二/月二十四日)¶
詔故夏國主嗣子乾順述職春朝歸誠宰旅修此效牽¶
之視致其乘服之良再閲來章式嘉忠節¶
　　　賜觀文殿大學士知潁昌府韓縝上表辭免恩¶
　　　　命不允詔(元祐元年十二/月二十五日)¶
敕韓縝朕躬祀總章始行嚴配推廣帝親之澤覃及中¶
外之臣惟我老成逮受顧命均此介福非不敢私國之¶
故常毋煩謙避¶
<pb:KR4d0076_WYG_109-12b>¶
　　　賜鎮江軍節度使判大名府韓絳上第二表乞¶
　　　　致仕不許詔(元祐元年十二/月二十九日)¶
敕韓絳為國無强於得人用人莫先於求舊雖已挂冠¶
而謝事尚俾安車而造朝豈有體力未衰蕃宣所寄亟¶
圖自便遂欲言歸矧卿徳望並隆神人所相焉有滿盈¶
之懼夫何倚伏之虞尚體至懐少安厥位¶
　　　賜觀文殿學士正議大夫知河南府孫固乞致¶
　　　　仕不許詔(元祐二年/正月一日)¶
<pb:KR4d0076_WYG_109-13a>¶
敕孫固視國如家忠臣可以忘老視民如子君子可以¶
忘勞卿被遇三朝出入二府徳望並隆中外所服故起¶
之詞館付以留籥使士有矜式民有依怙屬任之意豈¶
輕也哉釋位謀安引年求避此踈逺小臣之事非所望¶
於卿也尚體至意勿亟懐歸¶
　　　賜觀文殿學士正議大夫知河南府孫固乞致¶
　　　　仕不允詔(元祐二年/正月一日)¶
敕孫固卿英祖所擢以遺神考乃養舊學用之西樞宻¶
<pb:KR4d0076_WYG_109-13b>¶
院位二年未見君子毎惟圖任舊人之意當有越在外¶
服之歎矧欲辭位而去遂安丘園哉三川重鎮務舉大¶
體簿書期㑹則有司存優㳺卒嵗可以忘老¶
　　　賜觀文殿學士正議大夫知河南府孫固再乞¶
　　　　致仕不允詔(元祐二年正/月二十五日)¶
敕孫固廊廟之舊厯事三朝名徳並隆如卿者有幾無¶
故釋位其謂朝廷何卿既自為謀亦為乃后謀之勉遵¶
前詔以慰中外之望¶
<pb:KR4d0076_WYG_109-14a>¶
　　　賜觀文殿學士正議大夫知河南府孫固再乞¶
　　　　致仕不允詔(元祐二年正/月二十五日)¶
敕孫固朕永懐三宗追用其人所以尊禮慰藉其意者¶
自以為無失矣而卿浩然懐歸若不可復留何哉勉狥¶
大義毋違朕志¶
　　　賜新除樞宻直學士知定州韓忠彦乞改一偏¶
　　　　州不允詔(元祐二/年二月)¶
敕忠彦朕嘗覽閲古之圖觀宗臣之文俯仰今昔有槩¶
<pb:KR4d0076_WYG_109-14b>¶
於心㑹中山闕守差擇循良卿庶幾焉勉副朕意何以¶
辭為¶
　　　賜樞宻直學士守兵部尚書王存乞知陳州不¶
　　　　允詔¶
敕王存卿出入四朝更渉夷嶮金石之節終始惟一六¶
卿之長所以倡九牧而厚風俗也豈以職事煩簡為輕¶
重哉君子出處朝廷之大事而風雨寒暑膚理之微疾¶
也姑安厥位以稱朕意¶
<pb:KR4d0076_WYG_109-15a>¶
　　　賜尚書左丞李清臣生日詔(元祐三年二/月二十四日)¶
敕清臣春之方中月復幾望篤生王國之彦蔚為廊廟¶
之華神既聽於靖恭民亦宜於愷悌膺我慶賜永綏夀¶
祺¶
　　　賜朝散大夫試御史中丞傅堯俞乞外郡不允¶
　　　　詔(元祐二年三/月十三日)¶
敕堯俞負中外之望居得言之地朕方虛已樂聞嘉猷¶
乃者水旱連嵗民流未止賊盗將熾財力靡敝卿既欲¶
<pb:KR4d0076_WYG_109-15b>¶
圖實效以酬恩朕亦將考所言以責實偃息藩郡豈所¶
望哉¶
　　　賜鎮江軍節度使充集禧觀使韓絳茶藥詔(元/祐)¶
　　　　(二年/三月)¶
敕韓絳春夏之交寒燠相沴起居之節調適為難眷予¶
元臣乆勞于外宜加存問且錫珍良勉蹈至和以符眷¶
倚¶
　　　賜保寧軍節度使馮京告敕茶藥詔(元祐二年/三月二十)¶
<pb:KR4d0076_WYG_109-16a>¶
　　　　(一/日)¶
敕馮京卿以篤老乆勤外服留籥之重擁髦而東䝉犯¶
氛埃徒御良苦宜省思慮近藥物勉遵時令以副眷懐¶
　　　賜鎮江軍節度使充集禧觀使韓絳赴闕詔(元/祐)¶
　　　　(二年三月/二十七日)¶
敕韓絳卿擢自祖宗輔翼先帝徳望之重天下聳聞與¶
其置之一方勞以民事不若歸安闕下式瞻儀刑請老¶
閒居固非所望嘉猷入告夫豈不能遲卿言還及此初¶
<pb:KR4d0076_WYG_109-16b>¶
夏¶
　　　賜鎮江軍節度使充集禧觀使韓絳赴闕詔(元/祐)¶
　　　　(二月三月/二十七日)¶
敕韓絳為天下計則賢者常勞為人臣謀則老者當逸¶
今朝廷待卿之意酌處其中奉朝請於琳官所以系民¶
望釋負荷於留籥所以慰雅懐勉及清和亟還朝著¶
　　　賜尚書刑部侍郎范百禄乞外任不允詔(元祐/二年)¶
　　　　(三月二/十九日)¶
<pb:KR4d0076_WYG_109-17a>¶
敕百禄成王命君陳商民在辟予曰辟爾惟勿辟予曰¶
宥爾惟勿宥惟厥中古之有司與天子相可否葢如此¶
而況公卿之間議有異同而不盡其説哉例在中書與¶
在有司固宜審處歸于至當而卿遽欲以此去位非古¶
之道也其益修厥官以稱朕意¶
　　　賜龍圖閣直學士新差知秦州吕公孺乞改授¶
　　　　宫觀小郡差遣不允詔(元祐二年/四月三日)¶
敕公孺朕顧懐西方思得賢守使邉有備而民無擾以¶
<pb:KR4d0076_WYG_109-17b>¶
卿耆老練達徳宇淵静秦又舊治吏士服習卧䕶諸將¶
無以易卿¶
　　　賜彰化軍節度使開府儀同三司判大宗正事¶
　　　　宗晟上表乞還職事不允詔(元祐二年四/月十五日)¶
敕宗晟書云孝乎惟孝友于兄弟施於有政是亦為政¶
卿以膝下之養為宗人之法古之為政孰大於此而欲¶
以親辭職耶其益修厥官以稱吾意¶
　　　賜彰化軍節度使開府儀同大司判大宗正事¶
<pb:KR4d0076_WYG_109-18a>¶
　　　　宗晟上表乞還職事不允詔(元祐二年四/月十五日)¶
敕宗晟古者庻子之官設而邦國有倫所治雖簡而所¶
寄甚重卿為宗室祭酒徳度之美刑于中外朕方慶𤓰¶
瓞之茂而欲觀麟趾之應益勵厥職無棄爾成¶
　　　賜故夏國主嗣子乾順進奉謝恩馬駞回詔¶
詔故夏國主嗣子乾順臨弔之重以寵世臣思報之深¶
復承來价載閲充庭之實備形述職之心乃眷忠勤不¶
忘嘉歎¶
<pb:KR4d0076_WYG_109-18b>¶
　　　賜故夏國主嗣子乾順進奉謝恩馬駞回詔(元/祐)¶
　　　　(二年四月/十七日)¶
詔故夏國主嗣子乾順向遣行人往賻襄事繼陳方物¶
來奉謝章惟忠可以附民惟禮可以定國勉終誠節以¶
副眷懐¶
　　　賜新除尚書左丞劉摯辭免恩命不允詔¶
敕劉摯朕昔聞卿言今任以政已試之效見于事功廊¶
廟闕人以次遷用宜其右不宜其左能於昔不能於今¶
<pb:KR4d0076_WYG_109-19a>¶
豈有是哉¶
　　　賜新除中大夫守尚書右丞王存辭免恩命不¶
　　　　允詔(元祐二年五/月二十六日)¶
敕王存朕厯選百辟試之以事惇厚而文剛毅而和更¶
渉變故守徳不移無逾卿者夫享天下之利者任天下¶
之患居天下之樂者同天下之憂朕非以是富貴卿也¶
其何以辭¶
　　　賜集禧觀使鎮江軍節度使開府儀同三司韓¶
<pb:KR4d0076_WYG_109-19b>¶
　　　　絳乞致仕不允詔(元祐二年/六月四日)¶
敇韓絳向以宏才卧䕶北道凡斯民之利病葢一方之¶
安危朕方虛懐以待元老冀疾病之有間得雍容而造¶
朝時聞嘉言以輔不逮告老之請殊非朕心¶
　　　賜韓絳乞致仕不允詔(元祐二年/六月四日)¶
敕韓絳元老在位邦之榮華徒以精神折衝非以筋力¶
為禮㳺神道館擁節家庭於卿圖告老之安而國有貪¶
賢之美勉自輔養期於少留¶
<pb:KR4d0076_WYG_109-20a>¶
　　　賜新除試吏部侍郎范百禄辭免恩命不允詔¶
　　　　(元祐二年六/月十二日)¶
敕百禄夫以天官之貳治夏卿之選簿書繁重條格紛¶
委茍非其人則士之失職而無告者多矣朕難其材不¶
以輕授卿有應務之敏而行之以勤有守官之亮而濟¶
以通往行其志何以辭為¶
　　　賜新除吏部侍郎傅堯俞辭免恩命乞知陳州¶
　　　　不允詔(元祐二年六/月十三日)¶
<pb:KR4d0076_WYG_109-20b>¶
敕堯俞連蹇三黜栖遲十年士無賢愚為國太息知珠¶
玉之在泥土麟鳳之在網羅朕所以㧞卿於乆廢之中¶
用卿於期年之内天下拭目欲觀所為而乃引㣲疾以¶
自言指便郡而求去豈獨於卿有報國未遂之歎亦將¶
使朕獲用賢不終之譏勉復舊曹以全大節¶
　　　賜同知樞宻院事范純仁生日詔(元祐二年六/月十八日)¶
敕純仁卿天資文武世濟勲勞載嘉誕日之臨豈獨私¶
門之喜宜膺慶賜以介夀期¶
<pb:KR4d0076_WYG_109-21a>¶
　　　賜新除知樞宻院安燾辭免恩命不允詔(元祐/二年)¶
　　　　(六月二/十四日)¶
敕安燾人才之難從古所歎圖任以舊為國之常卿以¶
&KR0347;異之資荷艱難之寄懃勞靡懈望實愈隆雖云超陞¶
不改疇昔徒以任之既乆則責之宜専知無不為乃所¶
望於卿者卑以自牧亦何補於國哉¶
　　　賜朝議大夫試戸部尚書李常乞除㳂邉一州¶
　　　　不允詔(元祐二年八/月二十二日)¶
<pb:KR4d0076_WYG_109-21b>¶
敕李常在泮獻馘亦儒者之常挺劒疾鬬葢孔門之事¶
雖然義有輕重禮有後先與其自請捍邉已癬疥之疾¶
曷若盡瘁事國幹心膂之憂茍推是心何往非報雖願¶
受長纓而往者卿之本心然自以尺箠而鞭之吾有餘¶
力尚體此意姑安厥官¶
　　　賜太師平章軍國重事文彦博宰相吕公著自¶
　　　　今後入朝凡有拜禮宜並特與免拜詔(元祐/二年)¶
　　　　(八月二/十五日)¶
<pb:KR4d0076_WYG_109-22a>¶
敕彦博朕聞几杖以優賢著之典禮耋老無下拜書於¶
春秋魏太傅鍾繇以足疾乘車就坐自爾三公有疾以¶
為故事而唐司徒馬燧亦以老病自力對於延英詔使¶
毋拜今吾耆老大臣四朝之舊徳隆而望重任大而憂¶
深者惟卿與公著而已(吕公著詔即改云/惟彦博與卿而已)方資其蓍龜¶
之告豈責以筋力之禮今後入朝凡有拜禮宜並特免¶
卿其專有為之報畧無益之儀毋或固辭以稱朕意¶
　　　賜新除兼侍讀依前光禄大夫吏部尚書蘇頌¶
<pb:KR4d0076_WYG_109-22b>¶
　　　　辭免恩命不允詔(元祐二年八/月二十七日)¶
敕蘇頌朕惟左右正人之求甚難其選以為直諒多聞¶
之益宜莫如卿方虛懐於至言豈曲從於遜避亟服乃¶
事毋煩固辭¶
　　　賜守司空開府儀同三司致仕韓絳乞受冊禮¶
　　　　畢隨班稱賀免赴詔(元祐二年八/月二十七日)¶
敕韓絳卿脱屣軒冕頥神丘園不為絶俗之髙愈篤愛¶
君之意喜聞冊號請覲内廷在臣子之誠心卿為盡節¶
<pb:KR4d0076_WYG_109-23a>¶
顧筋骸之末禮吾所未安¶
　　　賜宰相吕公著乞罷免相位不允詔(元祐二年/八月二十)¶
　　　　(八/日)¶
敕公著宰相之責綏靖四方羌人既俘士氣益振長轡¶
逺馭方資老謀卿不强起孰卒吾事近以二老之故削¶
亟拜之禮而彦博執謙不回朕既從其請矣卿起就位¶
復何疑哉¶
　　　賜前兩府并侍制已上知州初冬衣襖詔(元祐/二年)¶
<pb:KR4d0076_WYG_109-23b>¶
　　　　(九月/七日)¶
敕元發嵗將墐戸工告始裘宜頒在笥之珍以示維藩¶
之寵服之安燠體我眷懐¶
　　　賜太師文彦博乞致仕不允詔(元祐二年/九月十日)¶
敕彦博卿求退之意著於士民執謙之心信於天地勉¶
當委重之託初無懐禄之嫌大義茍安細故可畧朕命¶
不再卿其少安¶
　　　賜太師文彦博乞致仕不許詔¶
<pb:KR4d0076_WYG_109-24a>¶
敕彦博論道則忘年卿不可以年既髙而為請稱徳則¶
鄙力卿不可以力不足而為詞斷之於中義有不易豈¶
以屢請之故而為將成之功體君至懐以慰公議¶
　　　賜龍圖閣直學士尚書工部侍郎蔡延慶乞知¶
　　　　應天府不允詔(元祐二年九/月十六日)¶
敕延慶入侍禁近出殿藩服已試之效藹然有聲今若¶
予工宜有餘力夫㳺刃肯綮尚不辭難退食委蛇豈當¶
告病膚理㣲疾行當自痊勉安厥官以稱朕意¶
<pb:KR4d0076_WYG_109-24b>¶
　　　賜尚書左丞劉摯生日詔(元祐二年九/月二十二日)¶
敕劉摯律協應鍾辰集析木實生俊輔休有令名應裁¶
寵章以介眉夀¶
　　　趙州賜大遼皇帝賀興龍節大使茶藥詔(元祐/二年)¶
　　　　(九月二/十七日)¶
敕卿隣歡載講使節甚華永言郵傳之勤適此風霜之¶
候宜加寵賚以示眷存¶
　　　趙州賜大遼皇帝賀興龍節副使茶藥詔(元祐/二年)¶
<pb:KR4d0076_WYG_109-25a>¶
　　　　(九月二/十七日)¶
敕卿載馳逺道良苦祈寒豈無藥物之嘉以輔寢興之¶
節宜膺寵錫尚體至懐¶
　　　賜太師文彦博生日詔(元祐二年九/月二十九日)¶
敕彦博陽月載臨剛辰恊吉篤生元老弼亮四朝允為¶
廊廟之華豈獨閨門之慶往膺寵數永錫夀祺¶
　　　賜資政殿學士大中大夫新知成都府王安禮¶
　　　　乞知陳潁等一郡不允詔(元祐二年/十月一日)¶
<pb:KR4d0076_WYG_109-25b>¶
敕安禮朕惟西蜀地狹而賦重人懦而吏肆徭役新定¶
農民在官馭之無方將不勝弊惟朕左右信臣明而不¶
苛寛而有斷必能肅遏慢吏扶養小弱卿雖㣲疾强為¶
朕行時近藥石勉事道路稱朕意焉¶
　　　㳂路賜奉安神宗御容禮儀使吕大防銀合茶¶
　　　　藥詔(元祐二年/十月七日)¶
敕大防於赫神考如日在天雖光明無所不臨而躔次¶
必有所舍肆予命爾祗奉此行禮既告成勤亦良至感¶
<pb:KR4d0076_WYG_109-26a>¶
慕之外嘉歎不忘¶
　　　賜資政殿學士大中大夫新差知成都府王安¶
　　　　禮銀合茶藥詔(元祐二年/十月八日)¶
敕安禮朕求治如不及用人惟恐失之矧余良臣擢自¶
神考出入中外厥聲藹然朕豈欲其逺去哉特以全蜀¶
之寄甚難其選知卿篤於忠義當不以逺近為意也勉¶
事道路慎疾自愛往安吾民以稱朕意¶
　　　趙州賜大遼賀太皇太后正旦大使茶詔(元祐/二年)¶
<pb:KR4d0076_WYG_109-26b>¶
　　　　(十月十/七日)¶
敕卿乆勤軺傳逺犯風埃眷言行邁之勞良極軫懐之¶
意往頒珍劑以輔至和¶
　　　趙州賜大遼賀太皇太后正旦副使茶詔(元祐/二年)¶
　　　　(十月十/七日)¶
敕卿乆乘使傳來講鄰懽屬此沍寒尚懃行役往知問¶
勞式示眷懐¶
　　　趙州賜大遼賀皇帝正旦大使茶藥詔(元祐二/年十月)¶
<pb:KR4d0076_WYG_109-27a>¶
　　　　(十七/日)¶
敕卿逺慶春朝篤修隣好永惟使事之重遂忘行役之¶
勞既極歎嘉宜申問勞¶
　　　趙州賜大遼賀皇帝正旦副使茶藥詔(元祐二/年十月)¶
　　　　(十七/日)¶
敕徂嵗向晩修途苦寒方趨造於㑹朝未即安於舍館¶
往加恩錫増重使華¶
　　　賜宰相吕公著生日詔(元祐二年十/月十八日)¶
<pb:KR4d0076_WYG_109-27b>¶
敕公著卿三世將相四朝耆老賚我良弼實惟兹辰茂¶
膺維嶽之靈永錫如陵之夀宜頒寵數以示眷懐¶
　　　賜新除龍圖閣直學士李之純辭恩命不允詔¶
　　　　(元祐二年十/二月四日)¶
敕之純祖宗之文章與典謨訓誥並寳於世典領其事¶
非有徳君子雖積勞乆次不以輕授蜀逺而人懦窮困¶
抑塞至無所訴朕專欲以徳安之故内閣之命非獨以¶
寵卿抑將使蜀人知朕用卿葢以徳選也其深識此意¶
<pb:KR4d0076_WYG_109-28a>¶
勿復固辭¶
　　　賜太師文彦博乞致仕不許詔(元祐二年十二/月二十五日)¶
敕彦博卿自去嵗以來數苦小疾尚能勉留以輔不逮¶
近者神明所相體力自康視聽不衰歩趨加健乃欲求¶
去耶今御戎之策未有定議京東西河朔荐饑公私枵¶
然方與二三臣圖之卿未可以即安也¶
　　　賜文彦博乞致仕不允詔(元祐二年十二/月二十五日)¶
敕彦博卿厯相三宗名聞四夷位極一品書考四十自¶
<pb:KR4d0076_WYG_109-28b>¶
載籍以來未之聞也固當以國為家以天下為身以安¶
社稷為悦而不當以居丘園為樂也朕方待卿而為政¶
請老之言所未欲聞¶
　　　賜外任臣寮進賀太皇太后受冊馬詔敕(元祐/二年)¶
　　　　(十二月二/十六日)¶
敕禮以正名國之舊典載閲充庭之實式將戴后之心¶
朕眷忠勤良深嘉歎¶
　　　賜外任臣寮進奉賀皇太后皇太妃受冊馬詔¶
<pb:KR4d0076_WYG_109-29a>¶
　　　　敕(元祐二年十二/月二十六日)¶
敕典冊告成宫闈之慶事君盡禮因物見誠乃眷忠勤¶
不忘嘉歎¶
　　　賜保寧軍節度使知大名府馮京進奉賀端午¶
　　　　節馬詔(元祐二年十二/月二十六日)¶
敕馮京受鉞將壇剖符畿甸効充庭之駿足慶中火之¶
良辰乃眷勤誠不忘嘉歎¶
　　　賜資政殿學士知鄧州韓維進奉謝恩馬詔(元/祐)¶
<pb:KR4d0076_WYG_109-29b>¶
　　　　(二年十二月/二十六日)¶
敕韓維廟堂均逸逺不忘君駔駿在庭儀多於物載惟¶
忠藎良極歎咨¶
　　　賜檢校司空左武衛上將軍郭逵進奉謝恩馬¶
　　　　詔(元祐二年十二/月二十六日)¶
敕郭逵惟卿耆老漸就退閒不忘戴主之誠逺效充庭¶
之駿載嘉忠藎良極歎咨¶
　　　賜中大夫守尚書右丞王存生日詔(元祐三年/正月四日)¶
<pb:KR4d0076_WYG_109-30a>¶
敕王存卿以宏才與聞大政誕日之慶豈惟閨庭寵錫¶
之隆庶延夀嘏¶
　　　賜試戸部侍郎趙瞻陳乞便郡不允詔(元祐三/年正月)¶
　　　　(十三/日)¶
敕趙瞻朕褒顯耆舊取其宿望養育俊乂待其成材庶¶
前後相繼朝不乏人則堂陛自隆國有所恃方今在廷¶
之士孰非華髪之良而卿以康强之年為逺引之計於¶
義未可葢難曲從¶
<pb:KR4d0076_WYG_109-30b>¶
　　　賜皇伯祖宗晟辭免起復恩命不許詔(元祐三/年二月)¶
　　　　(十五/日)¶
敕宗晟卿哀廹之至言不及文覽之惻然欲從所請而¶
宗子之衆才性各殊位不期驕禄不期侈非卿允蹈忠¶
信力行禮義以身先之葢未易齊也少屈爾私以成吾¶
志不亦可乎¶
　　　賜皇伯祖宗晟辭免起復恩命不允詔(元祐三/年二月)¶
　　　　(十五/日)¶
<pb:KR4d0076_WYG_109-31a>¶
敕宗晟卿以强起就位為未便安而朕以狥私忘公為¶
未盡美書云孝乎惟孝友于兄弟施於有政是亦為政¶
夫聖人以孝弟為從政而卿以從政為非孝非所聞也¶
勉從朕命勿復固辭¶
　　　賜皇伯祖宗晟辭免起復恩命不許詔(元祐三/年二月)¶
　　　　(十五/日)¶
敕宗晟卿致孝罔極守禮不回以魯衛之親而行曽閔¶
之事吾深欲成人之美遂卿之私顧以宗臣治親有國¶
<pb:KR4d0076_WYG_109-31b>¶
先務教以道藝時其冠昏奬察其賢能而訓讁其驕惰¶
非吾宗室之老孰當父兄之任其深明吾意往服厥官¶
　　　賜皇伯祖宗晟辭免起復恩命不允詔(元祐三/年二月)¶
　　　　(二十/二日)¶
敕宗晟君子之於禮雖先王未之有可以義起而況漢¶
唐之舊故事具存如翟方進房喬之流皆以儒術致身¶
不免於釋哀而謀國近嵗夏竦晁宗慤亦以近臣奪喪¶
君子不以為過今宗正之事止於治親譬猶父兄訓敕¶
<pb:KR4d0076_WYG_109-32a>¶
子弟豈以衰麻之故而廢閨門之政乎卿其勿疑亟服¶
乃事¶
　　　賜保寧軍節度使知大名府馮京進奉興龍節¶
　　　　并冬至正旦馬詔(元祐三年二/月二十五日)¶
敕馮京震夙之祥旅庭稱慶嵗時之㑹因物効誠乃眷¶
元臣實勤典禮多儀克舉屢歎不忘¶
　　　賜外任臣寮進奉謝恩馬詔敕(元祐三年二/月二十六日)¶
敕衘恩思報因物致誠效兹乘服之良示有驅馳之志¶
<pb:KR4d0076_WYG_109-32b>¶
永言忠藎良極歎咨¶
　　　賜外任臣寮進奉興龍節功徳疏詔敕(元祐三/年二月)¶
　　　　(二十/六日)¶
敕誕彌之慶中外所同畢輸衛上之誠來獻後天之祝¶
永言忠藎良極歎嘉¶
　　　賜新除守司空同平章軍國事吕公著辭免恩¶
　　　　命不允詔(元祐三年/四月六日)¶
敕公著委重元老朕之本心歸安丘園卿之素志今於¶
<pb:KR4d0076_WYG_109-33a>¶
二者酌處其中使卿獲居勞逸之間而朕不失仰成之¶
託於義兩得夫復何辭¶
　　　賜新除大中大夫守尚書左僕射兼門下侍郎¶
　　　　吕大防辭免恩命不允詔(元祐三年/四月六日)¶
敕大防端揆黄門之任虛之乆矣以卿徳望兼重才術¶
有餘故授之不疑渙號已行僉言惟允務稱朕命何以¶
辭為¶
　　　賜新除大中大夫守尚書右僕射兼中書侍郎¶
<pb:KR4d0076_WYG_109-33b>¶
　　　　范純仁辭免恩命不允詔(元祐三年/四月六日)¶
敕純仁國之安危寄於宰輔朕豈茍然而輕授也哉試¶
之以事而不移斷之於心而不貳成命已出豈容復回¶
往修厥官以稱朕意¶
　　　賜觀文殿大學士光禄大夫知永興軍韓縝三¶
　　　　上表乞致仕不許斷來章詔(元祐三年/四月七日)¶
敕韓縝夫任天下之責者無自營之私䝉國士之知者¶
有非常之報矧卿徳望兼重體力猶强方資禦侮之壯¶
<pb:KR4d0076_WYG_109-34a>¶
猷焉用引年之常禮宜安厥位毋復言歸¶
　¶
　¶
　¶
　¶
　¶
　¶
　¶
<pb:KR4d0076_WYG_109-34b>¶
　¶
　¶
　¶
　¶
　¶
　¶
　¶
　東坡全集巻一百九¶
